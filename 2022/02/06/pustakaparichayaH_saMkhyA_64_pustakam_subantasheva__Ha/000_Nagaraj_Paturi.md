+++
title = "000 Nagaraj Paturi"

+++
[[Nagaraj Paturi	2022-02-06, 17:09:29 [Source](https://groups.google.com/g/bvparishat/c/Hamfd8-0-kc)]]



![d05ebabd-73f2-406d-8f55-bc146d697ec4.jfif](https://groups.google.com/group/bvparishat/attach/4a90801fa5381/d05ebabd-73f2-406d-8f55-bc146d697ec4.jfif?part=0.1&view=1)

पुस्तकपरिचयः। संख्या – ६४ । पुस्तकम् – सुबन्तशेवधिः।  
  
१)     ज्ञानशेवधिः राष्ट्रपतिप्रशस्तिभाक् डा॥जनार्दनहेगडेवर्यः सुबन्तशेवधिम् आरचयत्। शेवधिस्तु निधिः। सुबन्ताश्च प्रकृतं विषयः। अतः सुबन्तानां निधिरेव सुबन्तशेवधिः। अयं सुबन्तशेवधिः निश्चयेन अस्मान् ज्ञाननिधीन् करोति ।  
  
२)    प्रतिशब्दं किमन्तः शब्दः? प्रातिपदिकं किम्? किं लिङ्गम्? किं वचनम्? शब्दार्थः कः? सर्वविभक्तिषु रूपाणि कथं भवन्ति? विकल्परूपाणि कानि? कति? इत्येवमादीन् बहून् अंशान् बोधयति सुबन्तशेवधिः। एवं २९१ प्रकारकाः शब्दाः (सर्वोपि शब्दः परस्परं विभिन्नः) इह कोष्ठकेषु विन्यस्ताः।  
  
३)    राम सीता वन कवि इत्येतादृशशब्दानां सर्वेषु विभक्तिवचनेषु रूपाणि प्रायस्सर्वे वयं जानीयाम। अथवा अनुकरणमिह शक्येत। परन्तु से(पुं) प्ररै(न पुं) प्रतिदिवन् (पुं) अतिस्त्री(स्त्री) इत्येवमादीनां शब्दानां रूपाणि नैव सुलभानि अनुकरणं बहुधा गर्तमेव दर्शयति। ऊहा तु दिगन्ताद् अपि दूरे।  
  
४)    सिद्धान्तकौमुद्यां षड्लिङ्गप्रकरणे अजन्ताः हलन्ताश्च शब्दाः यथाशास्त्रं व्युत्पादिताः क्रमेण।तत्र उभयत्रापि पुंलिङ्गाः स्त्रीलिङ्गा नपुंसकलिङ्गाश्च शब्दाः इत्येवं क्रमः निरूपणाय आश्रितः । तद्वदेव इहापि क्रमः। सुबन्तशेवधिस्थाः शब्दाः सर्वैः अपेक्ष्यन्ते परन्तु कौमुदीक्रमेण तान् बोद्धुं सर्वेऽपि न शक्नुवन्ति । अतः सुबन्तशेवधिः सर्वोपकारकः कृत्स्नम्।  
  
५)     हलन्तशब्दाः प्रयोगपथम् आगताश्चेत् विद्वांसोऽपि क्वचित् केचित्
भ्रुकुटिं दर्शयन्ति। वस्तुतः विशेषशब्दानां विचित्रा हि गतिः। धकारान्तः णकारान्तो वा शब्दः कोपि प्रयुक्तो वा अस्माभिः? निर्दोषं दोष् शब्दं वयं वदेम किम्? गमा इति कीदृशं रूपम्? किं द्वितीयायै द्वितीयस्यै इति द्वितीयाशब्दस्यैव रूपद्वयमिति ज्ञातमासीद्? इत्येवं प्रश्ने सति मौनमेव अस्माकं स्यादुत्तरम्। एतादृशाः शतशः प्रश्नाः सोत्तरम् एतेन पुस्तकेन प्राप्तुं शक्याः।  
  
६)    इतोपि अस्य ग्रन्थस्य विशेषो नाम केवलं गवाच् इत्येकस्य शब्दस्य १०१ रूपाणि अपि दर्शितानि । माम् अतिक्रान्तः आवाम् अतिक्रान्तः अस्मान् अतिक्रान्तः इति अर्थत्रयेऽपि त्रिविधाः शब्दा एव इह प्रदर्शिताः ।अस्य पुस्तकस्य पठनेन एकतः परार्धपर्यन्तमपि संख्याशब्दान् वयं संख्यार्थे संख्येयार्थे पूरणार्थे च प्रयोक्तुं शक्ष्यामः। यथास्थानं विकल्परूपाणि अपि कल्पितानि।  
  
७)    सर्वशब्दस्य पूर्व-पर-अवर-नेम-सम-सिम-प्रथम-कतिपयशब्दाः सदृशशब्दाः । एवमेव सर्वत्र सदृशशब्दाः यथोचितं दर्शिताः इत्यतः न केवलं वयं २९१ शब्दान् ज्ञास्यामः शतशः मानेन विशिष्टशब्दान् अपि ज्ञास्याम इत्येव विशिष्टं प्रयोजनम्। तेन सहस्रशः रूपाणि कण्ठगतानि भवन्ति।तस्मात् काव्यकोषशास्त्रादिवाङ्मयानां परिशीलनावसरे विना कष्टं सवेगम् अग्रे गन्तुं शक्ष्यामः ।   
  
८)    सिद्धान्तकौमुदी, प्रौढमनोरमा लघुशब्देन्दुशेखरः इत्येतादृशग्रन्थानाम् अध्येतारः अध्यापयितारश्च ग्रन्थस्यास्य उपयोगं कुर्युः।येन शास्त्रबोधः सुकरः प्रायोगिकश्च भवति। स्थाने स्थाने
टिप्पण्यः विशेषकथनानि सूत्राणि कारिकाः मतान्तरप्रदर्शनं वार्तिकभाष्यकोषादीनां वाक्यानि च प्रदत्तानि। इमानि सर्वेषाम् उपकारकाणि भवन्ति। विशेषतः प्रौढाः बालाः सुबन्तशेवधिं कण्ठस्थीकुर्युः ।  
  
८+९८ पुटैः युतस्य पुस्तकस्य मूल्यं ₹ ५०/- तावदेव।  
 ISBN 978-93-85969-25-6  
 तर्हि कुतो विलम्बः? संस्कृतभारत्याः जालस्थानम् आयान्तु । पुस्तकानि आदिशन्तु,   आदेशयन्तु च। <http://www.samskritabharati.in>  

