+++
title = "003 Subrahmanyam Korada"

+++
[[Subrahmanyam Korada	2020-11-10, 12:45:23 [Source](https://groups.google.com/g/bvparishat/c/gKKXX3wfJqw)]]



नमो विद्वद्भ्यः

  

विद् अभिरामः----

  

\>तदन्वयत्वेन "संप्रदायस्य भागी इच्छन् वा अनिच्छन् वा" इति "**संप्रदायादः**" इति शक्यते वक्तुम् ?

यदि कश्चित् कस्मिंश्चित् संप्रदायानुसारिणि कुटुम्बे जायते, परं न तेन स संप्रदायः संपूर्णतया अङ्गीक्रियते, तर्हि स व्यक्तिः तत् संप्रदायादः इति शक्नुमः वक्तुम् ?

एतद् व्यतिरिक्तमन्यत् पदं "संप्रदायस्थः" इति तु "संप्रदायं सुष्ठु अङ्गीकरोति तस्मिन् अनुष्ठानत्वेन सुस्थितश्च" इति मन्ये \<  

  

-- यःकश्चन संप्रदायम् अनुसरति - इच्छन् / अनिच्छन् / अङ्गीकुर्वन् /
अनुतिष्ठन् अस्ति -- स उच्यते सांप्रदायिकः इति --

  

’ संप्रदायः प्रयोजनम् अस्य ’ इति विग्रहे ’ प्रयोजनम् ’ पा 5-1-108 इति ठञ् , ’ ठस्येकः ’ पा 7-3-50 , इकादेशः , ’ तद्धितेष्वचामादेः ’ पा
7-2-117 आदिवृद्धिः , ’ ञ्नित्यादिर्नित्यम् ’ 6-1-191 आद्युदात्तः -- **सांप्रदायिकः** ।

  

दायादः इतिस्मृतिषु प्रयोगः प्राचुर्येण - दायभागम् अत्ति अनुभवतीति तस्यार्थः । धातूनाम् अनेकार्थत्वात् , शिष्टप्रयोगदर्शनाच्च
दायादशब्दस्य साधुत्वम् अन्वाख्यायते ।

  

  

\>अपरं पदं "संप्रदायवित्" इति तु उपर्युल्लेखितयो: पदयो: अन्यतरस्य वा उभयोरपि वा अर्थमन्तर्गमयेदिति मन्ये । संप्रदायवित्तु केवलं संप्रदायादः भवेत् संप्रदायस्थो वा भवेत् यतः स संप्रदायं जानातीत्येव \<  

  

-- संप्रदायं जानातीति संप्रदायवित् (क्विप्) इति साध्वेव ।

  

शब्दानां प्रयोगविषये **पाणिनिना , तमनुसृत्य पतञ्जलिना च काचन युक्तिः प्रदर्शिता तद्धितेषु** --

  

**तदस्य तदस्मिन् स्यादिति पा 5-1-16** --- ( प्रासादीया इष्टकाः )

  

**भाष्यम्** ---

  

....." एवं तर्हि - **इतिकरणः क्रियते । ततश्चेद्विवक्षा भवति** । विवक्षा च द्वयी । अस्त्येव प्रायोक्त्री विवक्षा , अस्ति लौकिकी ।

  

**प्रायोक्त्री विवक्षा** - प्रयोक्ता हि मृद्व्या स्निग्धया श्लक्ष्णया जिह्वया मृदून् स्निग्धान् श्लक्ष्णाण् शब्दान् प्रयुङ्ते ।

  

**लौकिकी विवक्षा** - यत्र प्रायस्य संप्रत्ययः , प्राय इति लोको व्यपदिश्यते । **न च प्रासादो देवदत्तस्य स्यात् , प्राकारो नगरस्य स्यात् इत्यत्र उत्पद्यमानेन प्रत्ययेन प्रायस्य संप्रत्ययः स्यात् । "**

  

तस्मात् भवता साधितानां पदानां भवदुद्दिष्टे अर्थे प्रयोगः न दृश्यते - ’ **प्रयोगान्यत्वाच्च ’** ( **महाभाष्यम् - पस्पशाह्निकम् - ’ अस्त्यप्रयुक्तः** ) न च तादृशी कल्पना अङ्गीकर्तुं शक्यते ।

  

यद्यपि ’ **अनभिधानात् ’** इति विरलतया उच्यते महाभाष्ये । सा च उक्तिः ’ अगतिकगतिः ’ इत् व्याख्यातारः । अस्मादृशानां योगिप्रत्यक्षाभावात् । तथापि एतादृशानां भवदुक्तशब्दानां विषये तावान् श्रमः नेष्यते ।

  

  

>यथा "ब्रह्मबन्धुः" केवलं जन्मना न तु कर्मणा गुणेन वा, न वापि ब्राह्मणधर्माङ्गीकारेण अनुष्ठानेन वा \<

  

**ब्रह्मबन्धुः** --

  

**छान्दोग्योपनिषत् ( 6-1-1 ) --**

  

... पितोवाच श्वेतकेतो वस ब्रह्मचर्यं न वै सोम्य अस्मत्कुलीनः अननूच्य **ब्रह्मबन्धुरिव** भवतीति ।

  

**शाङ्करभाष्यम्** --

  

ब्रह्मबन्धुरिव भवतीति ब्राह्मणान् बन्धून् व्यपदिशति न स्वयं ब्राह्मणवृत्त इति ।

  

**भागवतम्, ( 1-2-47)** --

  

स्त्रीशूद्रद्विजबन्धूनां त्रयी न श्रुतिगोचरा ।

तेषामेव हितार्थाय पुराणानि कृतानि वै ॥

  

**ऊङुतः ( पा 4-1-66 )** --

  

**भाष्यम्** --

  

ब्रह्मबन्धूः , वीरबन्धूः ।

  

**पदमञ्जरी / शब्दकौस्तुभः** --- वृत्तस्वाध्यायहीने ।

  

**बृहच्छब्देन्दुशेखरः** --- ब्रह्म = वेदः , बन्धुषु यस्य , न तु स्वस्मिन् इति बहुव्रीहिः ।

  

  

धन्यो’स्मि

  

  

  

  

  

Dr.Korada Subrahmanyam  
Professor of Sanskrit (Retd)

299 Doyen , Serilingampally, Hyderabad 500 019  
Ph:09866110741(M),91-40-23010741(R)

*Skype Id: Subrahmanyam Korada*

*Blog: [Koradeeyam.blogspot.in](http://Koradeeyam.blogspot.in)*  
  
  
  
  

  

  





> To view this discussion on the web visit > [https://groups.google.com/d/msgid/bvparishat/8c3ab05b-5edc-443d-8577-0de3acd89ba3n%40googlegroups.com](https://groups.google.com/d/msgid/bvparishat/8c3ab05b-5edc-443d-8577-0de3acd89ba3n%40googlegroups.com?utm_medium=email&utm_source=footer).  

