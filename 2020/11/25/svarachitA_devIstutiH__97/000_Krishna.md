+++
title = "000 Krishna"

+++
[[Krishna	2020-11-25, 13:43:59 [Source](https://groups.google.com/g/bvparishat/c/97ryPzT6_k0)]]



सर्वेभ्यो विद्वभ्यो नमांसि।  
  
  
अहं मम कुलदेवतायै समर्पयितुं यथाशक्ति स्तुत्यात्मकान् दश श्लोकान्  
रचितवानस्मि। व्याकरणादिविषये ममाल्पानुभवकारणात् रचितेषु एतेषु श्लोकेषु  
के दोषाः सन्तीति ज्ञातुं न समर्थोऽभवम्। अतः  
काव्यकोषव्याकरणादिनानाशास्त्राध्ययनावलोकनचर्चादिभिः प्राप्तानुभूतिमन्तः  
अनेके विद्वांसः अत्रास्यां परिशदि विराजन्ते। कृपया  
कुलदेवतानुग्रहावाप्तिनिमित्तं कृते लघुसेवारूपे ममास्मिन् कर्मणि सविवरणं  
दोषान् निरूप्य मां उद्बोधयन्त्विति प्रार्थये। केवलं कुलदेवतायाः  
सेवानिमित्तं ममेदं कर्म, न त्वपरं कमपि लाभमुद्दिश्य।  
  
इदानीं रचितान् श्लोकान् भवतां पुरस्तात् समर्पयिष्ये।  
  
कामाक्षी कामिनी गौरी कामितार्थप्रदायिनी।  
कामेश्वरमहाराज्ञी पाहि नो जगदम्बिके॥॥1॥  
  
शर्वाणी शाम्भवी शान्ते शिवाराध्ये शिवप्रिये।  
त्वामाश्रिता वयं देवी पाहि नो जगदम्बिके॥2॥  
  
मायारूपेण निखिलं जगदावृत्य तिष्ठसि।  
इदानीं मातृभावेन पाहि नो जगदम्बिके॥3॥  
  
दोषाः भवन्ति पुत्राणामज्ञानादेव नान्यथा।  
सापराधान् जगन्मातः पाहि नो जगदम्बिके॥4॥  
  
दोषयुक्तं सुतं माताऽनादरात् किमुपेक्षते।  
मातेति शरणं यातान् पाहि नो जगदम्बिके॥5॥  
  
त्वं शरण्यासि सर्वस्य जगतः पापकारिणाम्।  
सर्वपापहरे देवी पाहि नो जगदम्बिके॥6॥  
  
स्वभावः पापकरणं पुंसामेष पदे पदे।  
नावेमोऽपरपन्थानं पाहि नो जगदम्बिके॥7॥  
  
निमग्ना घोरदुःखाग्नावज्ञानतमसा वयम्।  
त्वमिदानीं समुद्धृत्य पाहि नो जगदम्बिके॥8॥  
  
तमस्त्वज्ञानजं घोरं समूलमपनीय च।  
सम्प्रदायामलं ज्ञानं पाहि नो जगदम्बिके॥9॥  
  
इत्येवं त्वा वयं भक्त्या यथाशक्ति स्तुमोऽनघे।  
दत्वा त्वय्यचलां श्रद्धां पाहि नो जगदम्बिके॥10॥  
  
धन्यवादाः  
  
--नारायण राय्करः।  
  
  

