+++
title = "000 Shankar Rajaraman"

+++
[[Shankar Rajaraman	2020-09-12, 14:22:25 [Source](https://groups.google.com/g/bvparishat/c/2S2JsiZwYro)]]



Namaste

Few verses from the 5th sarga of Mathurabhyudaya. The episode relates to the meeting of Krishna and Kubja, the hunchback perfume-seller of Mathura. The first 7 verses form a kulaka that describe the fragrame emanating from her perfume casket. The next 3 verses describe Kubja. The verses are composed in the Saurabhaka meter.

                    

पञ्चमः सर्गः



व्यपनेतुमस्रपसहस्रपरिचयकृतामिव क्षितेः ।

विस्रतामथ सुगन्धभरो व्यजनिष्ट तत्र पुरि कोऽप्यनुत्तमः ॥१॥



मरुतां प्रकर्षपिशुनेन मधुकरमनोहरश्रिया ।

शौरिणेव मथुरानगरी निखिलापि येन बलवद्वशीकृता ॥२॥



हरिणाङ्करङ्कुमदपङ्कमलयरुहकुङ्कुमेषु कः ।

अस्य हेतुरिति यद्विषये व्यवदन्त वीथिषु परस्परं प्रजाः ॥३॥



वनमालिकापरिमलस्य नवपरिचयस्य मृग्यता ।

येन वर्त्मसु निदानमिव क्वचिदाश्रितोऽखिलनिदानमच्युतः ॥४॥



परिपश्यतो हरिमुखेन्दुमनघमुपजिघ्रतश्च यम् ।

प्राप नागरजनस्य मनो मुहुरिन्द्रियद्वयसमाधिलोलताम् ॥५॥



नितरामनुग्रहपराय निजनयनपातलीलया ।

प्राभृतं मधुभिदे मथुरा शितिवाससे च यमुपाहरद्ध्रुवम् ॥६॥



वृषभानुजावदनगन्धवहलहरिगाढवासितम् ।

आविवेश दनुजान्तकृतो हृदयान्तरालमचिरेण यस्तदा ॥७॥



उदियाय तस्य पथि कापि गडुरतनुरङ्गना ततः ।

पृष्ठलग्नपुरमाणवकप्रकरप्रतिक्षणविडम्बिताकृतिः ॥८॥



अधिवामपाणि घनसारमृगमदरसादिसम्भृतम् ।

बिभ्रती परिमलोर्मिलतावलयालवालरुचि रत्नभाजनम् ॥९॥



कुटिलासु पौरनिवहस्य भणितिषु भजन्त्यनादरम् ।

बद्धमन्दगमना सरलामवलम्ब्य दक्षिणकरेण यष्टिकाम् ॥१०॥

  

Regards

Shankar Rajaraman









