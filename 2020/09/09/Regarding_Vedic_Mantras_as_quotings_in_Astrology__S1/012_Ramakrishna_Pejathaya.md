+++
title = "012 Ramakrishna Pejathaya"

+++
[[Ramakrishna Pejathaya	2020-09-17, 08:40:59 [Source](https://groups.google.com/g/bvparishat/c/S1YbU7PVajw)]]



अयि मुरलीक्र्ष्णवर्य,

सादरं वन्दे ।

  

द्वित्रानंशान् अत्र संविभजामि । मन्ये अमीभिः भवदीया जिज्ञासा स्तोकम् उपशान्ता भविष्यतीति :-)

  

1\. कञ्चित् प्रयोजनविशेषं पुरस्कृत्य शास्त्राणि आविर्भूतानि चेदपि गच्छता कालेनअङ्गानि उपाङ्गानि च सम्प्राप्य प्रवर्धन्ते । तानिसर्वाण्यपि अङ्गोपाङ्गानि मूलप्रयोजनेन सम्बद्धान्येव भवेयुरिति नास्ति नियमः । यथा वैदिकानि छन्दांसि सप्रभेदानि निरूपयितुं समुत्पेदे च्छन्दःशास्त्रम् । किञ्च मालिनी-शिखरिणी-वसन्ततिलकादीनां वेदैः सह न कोऽपि सम्बन्धः । नैतेषु दृश्यते वेदाङ्गत्वप्रयोजकः कोऽप्यंशः । न चानेन शास्त्रं दुष्यति, औचित्यवताम् अंशानाम् अन्तर्भावनं विवरणं च शिष्टजुष्टः शास्त्रधर्म इति कृत्वा । सोऽयं स्वभावो द्रष्टुं शक्यो व्याकरणादिष्वपि । तद्वद् यदिदं त्रिस्कन्धं ज्योतिःशास्त्रं तदुक्ताः सर्वेऽपि अंशाः वेदमूलाः वेदोपकारका वा भवेयुरेवेति नास्ति नियमः । कालविधानम् एव अस्य वेदाङ्गत्वे प्रयोजकम् । विभिन्नाः कालविभागाः वेदेषूपलभ्याः ज्योतिःसास्त्रेतिहासादिषु ग्रन्थेषु सङ्गृहीताः विदिता एवेति मन्ये । (मुहूर्तः, नक्षत्राधारितं फलज्यौतिषम् - इत्येतयोरपि मूलं किञ्चिद् द्रष्टुं शक्यं वेदेषु ।)

  

2\. तत्तद्वेदाङ्गस्य मूलग्रन्थकर्तृभिः सर्वैरपि स्वशास्त्रमूलत्वेन वैदिकवाक्यानि न उल्लिखितानि । यथा पाणिनीये (यदि पाणिनीयं व्याकरणं वेदाङ्गं मन्महे) सूत्रजाले तन्मूलभूता श्रुतिः क्वापि नोल्लिखिता । (वैदिकानां शब्दानां व्युत्पादनमार्ग उपदिष्ट इति तु विषयान्तरम् ।) वेदानाम् अर्थावगमने तद्विहितकर्मणाम् अनुष्ठाने वा उपकारकत्वमेव वेदाङ्गत्वे बीजम् । तत्र मन्त्राणामुल्लेखो भवेदिति नास्ति नियमः ।

  

3\. शास्त्रान्तरेष्वपि शास्त्रीयांशानां वैदिकोल्लेखानां च सम्बन्धं व्याख्यातारो भाष्यकृतो वा प्रतिपादयन्ति । ज्यौतिषे समर्थानां भाष्यकृतां व्याख्यातॄणाम् अनाविर्भावात् तदेतन्न जातमिति तर्कयामि । (अत्र विद्वांसः प्रमाणम् ।)

  

भवदीयः,

रामकृष्णः  

  





> To view this discussion on the web visit > [https://groups.google.com/d/msgid/bvparishat/CAEhqQuVJyfY-KpQ2ycRY-as3h3%2Bva5phwqX9vDSwwJHE1pbFYQ%40mail.gmail.com](https://groups.google.com/d/msgid/bvparishat/CAEhqQuVJyfY-KpQ2ycRY-as3h3%2Bva5phwqX9vDSwwJHE1pbFYQ%40mail.gmail.com?utm_medium=email&utm_source=footer).  



