+++
title = "002 Nityanand Misra"

+++
[[Nityanand Misra	2020-03-11, 19:08:25 [Source](https://groups.google.com/g/bvparishat/c/5wovKLPgWEA)]]





‘सुखायते’ इत्यस्य न तु ‘असुखी सुखी भवति’ इत्यर्थो ग्राह्यो न च “सुखी भवति’ इत्यर्थः। अर्थसिद्ध्यै ‘सुख’-शब्दस्य लाक्षणिकत्वकल्पनाऽपि द्रविडप्राणायाम एव।वस्तुतः ‘सुखायते’ = “सुखं वेदयते”। सुखमनुभवतीत्यर्थः। तत्र सूत्रं वर्तते “सुखादिभ्यः कर्तृवेदनायाम्” (३.१.१८)।अत्र काशिकायां कौमुद्याञ्च “सुखं वेदयते सुखायते” इत्येव विग्रहो दत्तः।‘सुख’-इति कर्मणः कर्तुर्वेदनायामर्थे ‘क्यङ्’। ‘सुखायते’ = \[स्वस्य\] सुखं वेदयते। ‘कर्तृ’-इत्युपादानेन “परस्य सुखं वेदयते” इत्येव।

  

रावणवधापरनामधेये भट्टिकाव्ये (५.७४)—

दुःखायते जनः सर्वः स एवैकः सुखायते।

यस्योत्सुकायमाना त्वं न प्रतीपायसेऽन्तिके॥

अत्रत्या मल्लिनाथीया टीका—"सर्वो जनो दुःखायते दुःखमनुभवति। किं तु स एक एव सुखायते सुखमनुभवति। “सुखादिभ्यः कर्तृवेदनायाम्” इत्युभयत्रापि ‘क्यङ्’। जयमङ्गला टीकाऽपि द्रष्टव्या—"सुखायते सुखं वेदयते ... दुःखायते दुःखं वेदयते …सुखदुःखशब्दाभ्यां “सुखादिभ्यः कर्तृवेदनायाम्” इति ‘क्यङ्’। उत्सुकप्रतीपशब्दाभ्यां भृशादित्वात्।  

  

अपि प्रामाणिकेषु व्याकरणग्रन्थेषु टीकाग्रन्थेषु वाकुत्रापि ‘सुखायते’ इत्यस्य “असुखी सुखी भवति” यद्वा “सुखी भवति” इति विग्रहो दत्तः? दत्तश्चेदुद्ध्रियताम्। नो चेन्मम पक्षो गृह्यताम्।

