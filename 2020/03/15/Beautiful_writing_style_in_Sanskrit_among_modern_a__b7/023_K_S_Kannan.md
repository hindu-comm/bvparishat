+++
title = "023 K S Kannan"

+++
[[K S Kannan	2020-03-19, 11:43:51 [Source](https://groups.google.com/g/bvparishat/c/b7pHDFuIO9s)]]



Consider these verses for their  

simplicity and lucidity and felicity :

  

IN PRAISE OF SANSKRIT

**पठत संस्कृतं भवत संस्कृताः**

  

अमरभारतीम् अमितवाङ्मयीम् ।  

अमृतवर्षिणीं स्तौमि सादरम् ॥ १॥  

  

श्रीगजाननं नौमि सिद्धिदम् ।  

येन लिख्यते व्यास-भारतम् ॥२॥  

  

अजर-भारती-काव्य-वाहिनी ।  

विश्व-तोषिणी वहति भारते ॥३॥  

  

कन्नडाम्बिका-जीवनाडिका ।  

दिव्यभारती लसति शाश्वती ॥४॥  

  

आत्मसिद्धये वचनशुद्धये ।  

पिबत मानवाः संस्कृतौषधम् ॥५॥  

  

मधुरभाषणं वदनभूषणम् ।  

**पठत संस्कृतं भवत संस्कृताः** ॥६॥  

  

गणितदर्शिनीं शिल्पबोधिनीम् ।  

देवभारतीं श्रयत संस्कृताम् ॥७॥  

  

पूज्य-शङ्कराचार्य-वाङ्मये ।  

स्तोत्र-षट्पदी कस्य नो मुदे ॥८॥  

  

भगवतोक्तया गीतया स्रजा ।  

हृदयतोरणं भूष्यतां सदा ॥९॥  

  

कालिदासजा काव्यकामिनी ।  

मधुरभाषिणी श्लिष्यतां हृदा ॥१०।  

  

पठत नैषधं विद्वदौषधम् ।  

हर्षवर्णितं हर्षवर्धनम् ॥११।  

  

कीर्तिकौमुदी पाणिनेस्सदा ।  

मार्गदर्शिनी देववाङ्मये ॥१२॥  

  

"सोऽहमस्मि"या लसति वैदिके ।  

ज्ञानदीपिका साऽस्तु वो मुदे ॥१३॥  

  

संस्कृतेऽस्ति किं? नास्ति किम्? सखे! ।  

देववाङ्मयं विश्वतोमुखम् ॥१४॥  

  

हिन्दि-कन्नडाद्यखिल-वाङ्मयम् ।  

यद्दयां विना श्वसिति नैव हि ॥१५॥  

  

विशिष्टताऽस्ति सा वेदवाङ्मये ।  

मन्त्ररूपता देवतात्मता ॥१६॥  

  

जयतु भासतां भव्यसंस्कृतम् ।  

नटतु नृत्यतात् विश्वपुम्मुखे ॥१७॥  

  

छात्रपुङ्गवाः पद्यमालिका ।  

सेयमादरात् धार्यतां गले ॥१८॥  

  

- ***मारुतीशराव् एस् वि - १९६४***  

  

  





> To view this discussion on the web visit > [https://groups.google.com/d/msgid/bvparishat/CABcNjhodmoNmRGFmPAkKWLvh0_K8y5530H%2BbMgJ_rFm%3DFQAukw%40mail.gmail.com](https://groups.google.com/d/msgid/bvparishat/CABcNjhodmoNmRGFmPAkKWLvh0_K8y5530H%2BbMgJ_rFm%3DFQAukw%40mail.gmail.com?utm_medium=email&utm_source=footer).  



