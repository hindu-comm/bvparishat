+++
title = "004 Ragini Sharma"

+++
[[Ragini Sharma	2020-03-29, 23:36:53 [Source](https://groups.google.com/g/bvparishat/c/9Ctj1Jn7ZJI)]]



हरये नमः

नमो विद्वद्भ्यः

  

सम्बन्धः विशिष्टबुद्धिनियामको भवति। यथा दण्डी, राजपुरुषः, गन्धवान् घटः इत्यादिबुद्धिः। अत्र सर्वत्र विशिष्टबुद्धिर्जायते यतो हि तत्र तत्र विशिष्टबुद्धिनियामकतया संयोगादिसम्बन्धः वर्तते। एवमेव घटाभाववद्भूतलं, जनकत्वविशिष्टः देवदत्तः, गुरुत्ववान् मैत्रः, आधारतावद्भूतलमित्यादिष्वपि विशिष्टबुद्धिः जायते। तत्र विशिष्टबुद्धिनियामकाः सम्बन्धाः के इति जिज्ञासायां संयोगादिसंबंधः वक्तुमशक्यः अतः सम्बन्धान्तरं कल्प्यते स च स्वरूपसम्बन्ध एव। अत एव तल्लक्षणमस्मिन् ग्रंथांशे प्रत्यपादि- \*सम्बन्धान्तरेण विशिष्टप्रतीतिजननायोग्यत्वम्\* इति। अत्र सम्बन्धान्तरेण नाम स्वरूपसम्बन्धातिरिक्तेन प्रसिद्धेन समवायादिसम्बन्धेन यत्र विशिष्टबुद्धिर्न सम्भवति तत्र स्वरूपसम्बन्धः।

यथा \*भूतले घटो नास्ति\* इत्यत्र भूतलघटाभावयोः संयोगः न सम्भवति द्वयोः द्रव्ययोः एव संयोगसम्बन्धाङ्गीकारात्, भूतलस्य द्रव्यत्वेपि घटाभावस्य द्रव्यत्वाभावात्। न हि समवायः सम्भवति जात्यादीनामेव समवायसम्बन्धाङ्गीकारात्। स्वत्वादिसम्बन्धा अपि न सम्भवन्ति अयोग्यत्वात्। किन्त्वत्र विशिष्टबुद्धिर्जायते अतः भूतलस्वरूपस्यैव सम्बन्धत्वम् परिकल्प्यते। एवमेव \*जनकत्वविशिष्टः देवदत्तः\* इत्यत्रापि सम्बन्धान्तरासम्भवात् जनकत्वदेवदत्तयोः देवदत्तस्वरूपस्यैव सम्बन्धत्वम् परिकल्प्यते।

  

किञ्च- "घटाभावः भूतले स्वभावतः अस्ति अतः स्वरूपसंबंधः" इति नास्ति, अपितु सम्बन्धान्तरासम्भवात् स्वरूपसम्बन्धः। अन्यथा यः कश्चन पुरुषः कालान्तरे पिता गुरुर्वा संजातः तस्मिन् अनन्तरकाले आगतस्य जनकत्वस्य गुरुत्वस्य वा स्वरूपसम्बन्धः न स्यात्।

  

पुनश्च तत्र न्यायनये आत्मत्वजातिः आत्मनि तिष्ठति। आत्मत्वात्मनोः यस्तावत् समवायः तस्य आगन्तुकत्वं वक्तुमशक्यम्। उभयोः नित्यत्वात्। अतः \*गन्धवान् घटः\* इत्यत्र समवायस्य यथा कथंचिद् आगन्तुकत्वप्रतिपादनेपि सर्वत्र आगन्तुकत्वप्रतिपादनं दुःशकम्।

  

किञ्च घटवद्भूतलमित्यत्र घटसत्त्वदशायामपि स्वरूपम् अस्त्येव, भूतलं स्वस्वरूपं न जहाति किन्तु अभावविरोधिप्रतियोगिनः घटस्य सत्त्वान्न तस्य स्वरूपस्य सम्बन्धत्वेन प्रतीतिः।

  

अत्रेदम् अवधेयम् - \*घटवद्भूतलं, गन्धवान् घटः\* इत्यादिषु घटे गन्धे च आधेयता प्रतीयते। सा च आधेयता यत्किञ्चित्सम्बन्धावच्छिन्ना भवतीति नियमः। तत्र एकत्राधेयतानियामकः सम्बन्धः संयोगः अपरत्र आधेयतानियामकः सम्बन्धः समवायः। एवमेव घटाभाववद् भूतलमित्यत्रापि घटाभावे आधेयता वर्तते। सा च आधेयता यत्किञ्चित्सम्बन्धावच्छिन्ना वक्तव्या। तत्र समवायादेः असम्भवाद् आधेयतानियामकतया स्वरूपसम्बन्ध एव परिकल्पनीयः। अतो अत्र स्वरूपसम्बन्धस्य आधेयतानियामकतया अवश्यं परिकल्पनीयत्वेन न ग्रन्थोक्तलक्षणासङ्गतिः।

  

नमो गुरुभ्यः

  





> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To view this discussion on the web visit > [https://groups.google.com/d/msgid/bvparishat/CADX8%3DyUQTfpX_WuMqu4D7Yjx8MUs3JD8Aohfv%2Bs5a_B\_kBdEog%40mail.gmail.com](https://groups.google.com/d/msgid/bvparishat/CADX8%3DyUQTfpX_WuMqu4D7Yjx8MUs3JD8Aohfv%2Bs5a_B_kBdEog%40mail.gmail.com?utm_medium=email&utm_source=footer).  

