+++
title = "003 उ॒ज्ज्व॒लः"

+++
[[उ॒ज्ज्व॒लः	2020-12-04, 17:33:00 [Source](https://groups.google.com/g/bvparishat/c/nJMq3_Yom_Y)]]



([google.com](https://www.google.com/search?q=railway+kulhad))  

आ॒लक्ष्य॑ पर्या॒वर॑णस्य भ॒ङ्गं मृ॑त्पात्र॒काणां॑ क्रियते प्रयो॒गः।

आ॒भा॒र॒तं लौ॑हपथस्थ॒लेषु॒ याना॑नि॒ यत्रा॒शु वि॒रम्य॒ यान्ति॑॥

चर॑न्ति॒ केचि॒द्रव॑मुत्सृ॒जन्त॑स् *तेनीर्*, *चहा*, चा॒यमिति॑ ब्रुवा॒णाः।

ये श॑र्करामिश्रिततप्तदु॒ग्धमा॒दाय॒ धाव॑न्त्यनुया॒नमे॒व॥

प्राक्कु॑म्भका॒राच्चष॑को गृही॒तस्तैः पू॑र्यते चायर॒सेन॑ स॒द्यः।

क॒विस्तु वै॑याकर॒णस्य॒ शब्दा॒नाल॑म्बितं काव्यर॒सं बि॑भर्त्ति॥

  

पूर्वं॒ न नू॒नं क॒वयो॒भ्य॑गच्छ॒न्कस्यापि॑ वैयाकर॒णस्य॑ गे॒हम्।

कु॒रु॒ष्व शब्दा॒निति॒ याच॑माना॒ आस॒न्हि शब्दाः॑ प्रचु॒रास्त॒दानी॑म्॥

पर॒न्त्वि१॒॑दानीं॑ त्वरि॒तेत्र॑ लो॒के नवा॑नि॒ यन्त्रा॑णि॒ जनैः॑ क्रियन्ते।

ज्ञानं॒ नवं॑ ज्ञायत ए॒व नित्य॒मदृ॑ष्टपूर्वाः पशुप॒क्षिण॑श्च॥

किम॒स्य नामा॒स्त्विति॑ चि॒न्तय॑न्तः कु॒र्वन्ति॒ नामा॑नि॒ नवा॑नि॒ तेषा॑म्।

वै॒ज्ञा॒नि॒का वा॑ क॒वयोथ॒ वापि॒ न श॑क्यते व्या॒कर॑णं॒ विनै॒तत्॥

  

क्व॑चित्क्वचिद्भारतदेशम॒ध्ये शब्दोस्ति॒ यश्चा॒यमिति॒ प्रसि॑द्धः।

[पूर्वं॒ सचि॑त्रं॒ परि॑भाषितं॒ तं](https://groups.google.com/g/bvparishat/c/NVoCmYnQ8QM/m/-kmjjkw1BwAJ) भूयोपि॒ पद्यै॑र्विश॒दीक॑रोमि॥

स॒ञ्ची॒यते॑ पत्रच॒यस्तु यः प्राग्गि॑रिप्रदे॒शे मृ॑दुपाद॒पेभ्यः॑।

स ए॒व सं॒स्कृत्य॑ नि॒धाय॑ चै॒व स्यू॒ते चयः॒ प्रेष्य॑त आप॒णेषु॑॥

तेनै॒व कु॑र्वन्ति॒ चये॑न॒ पानं॒ तस्मा॑दि॒दं चा॒यमिति॑ ब्रवीमि।

इत्ये॒वमे॒तां क॒विता॑मकार्षीदुत्क॒र्षना॑मा॒द्य स॒होद॑रो मे॥

