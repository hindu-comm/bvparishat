+++
title = "000 विश्वासो वासुकिजः (Vishvas Vasuki)"

+++
[[विश्वासो वासुकिजः (Vishvas Vasuki)	2020-12-09, 19:19:16 [Source](https://groups.google.com/g/bvparishat/c/a0_oWJImI_0)]]



नमो नमः,

  

<https://www.youtube.com/watch?feature=youtu.be&v=4do-mN2L8rY> इति किञ्चिद् वाक्यार्थप्रस्तुतिर् दृष्टा। यद्यपि sheldon pollock दुराशयस्य प्रत्याख्यानावसरे सा कृता, तत्र प्रस्तोता स्पष्टम् आदौ प्रतिजानाति (वचनान्तरैः) - "अस्माकम् एव मनसि वेदापौरुषेयत्वतत्त्वं हृदि समारूढं यथा स्यात् तथा यत्नः करणीयः"। एवम् उक्त्वा प्राचीनवादान् प्रस्तौति - किञ्च हन्त - अखिलं शून्यं व्यर्थम्।  

  

कुतः? तत्र मूले वेदाध्यापनपरम्पराया अदिर् एव नासीद् इति वादो वर्तते। न केनापि बुद्धिमता ऽऽफ़्रिकाखण्डाद् वानरेभ्यस् ततः पूर्वं च कृमिभ्यो ऽस्मद्-उत्पत्तेः प्रमाणानि विजानता तद् अङ्गीकर्तुं शक्यम्। तादृशस्याक्षेपस्य निराकरणं न साधयित्वा न हि शक्यं वेदाध्ययनपरम्परानादित्वम् प्रतिष्ठापयितुम्।  

  

उपेक्ष्येमं सरलं विचारं प्रवर्तमानैस् तैः किं नाम साधितम्? १५०० वर्षेभ्यः पूर्वम् मीमांसका मूर्खा नासन्न् इत्येतावद् एव। नवीनविपक्षप्रत्याख्यानस्य गन्धो ऽपि न वर्तते। नव्यानाम् प्रत्याख्याने ऽतिप्राचीनवादोपपादनं हास्यास्पदम् एव याति। तत्र सभासदस् तावत् सभ्यता-तत्पर-प्राया न किञ्चित् प्रतिकूलम् अवदन् (योगिप्रत्यक्षप्रश्नान् अन्तरा)।  

  

मीमांसाकोविदैर् विचारणीयम् - अपौरुषेयप्रतिष्ठायां श्रमो व्ययनीयो वा? अथवा वेदप्रामाण्यसाधनाय तन्त्रान्तरम् आश्रित्य - "पौरुषेयस्यापि वेदस्य प्रामाण्यं वर्ततेतमाम् - जयिष्णुभिर् महामतिभिर् अस्मत्पूर्वजैर् आप्तैः परिगृहीतत्वात्। " इति किञ्चित् प्रतिपादनीयं वा?  

  

यथा कथञ्चित् तादृशेषु सन्दर्भेषूपस्थितैः साधुवादम् अन्तरा प्रस्तुतेर् नैयून्यान्य् अवश्यं सूचनीयानि - विना येन साफल्यभ्रमगर्त एव शास्त्रचिन्तका न हृष्टास् तिष्ठेयुः।  

  

  

--  

--  
Vishvas /विश्वासः  
  

