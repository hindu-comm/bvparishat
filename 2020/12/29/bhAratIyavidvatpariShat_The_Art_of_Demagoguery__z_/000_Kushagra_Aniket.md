+++
title = "000 Kushagra Aniket"

+++
[[Kushagra Aniket	2020-12-29, 16:06:02 [Source](https://groups.google.com/g/bvparishat/c/z_wGj5HJfGU)]]



सर्वेभ्यो नमः!  

  

“शार्दूलसंकुलवनं त्वरितं प्रयाहि”  
  
काव्यप्रिये सुरसिके तिलकं ललाटे  
वासन्तपुष्पमकरन्दमयंनिधाय।  
यत्क्रीडनेषु रमतां सुमनस्त्वदीयं  
शार्दूलसंकुलवनं त्वरितं प्रयाहि॥ 1  

  

दिव्यं प्रसादमधुना तु गृहाण कन्ये  
काव्येष्वविश्रुतमिमं भुवने त्वदर्थे।  
सर्वं विहाय भज मे वचनं त्वमेकं-  
शार्दूलसंकुलवनं त्वरितं प्रयाहि॥ 2  

  

जानन्ति नैव नगरेषु कदापि पौरा  
आरण्यकेषु निहितं तु रसं सुरम्यम्।  
पातुं तमेव सकलं कुरु वै प्रयत्नं-  
शार्दूलसंकुलवनं त्वरितं प्रयाहि॥ 3  

  

दग्धं मनो भवतु काव्यकलानिकुञ्जे  
शृङ्गारमद्यमनिशं तव सन्निपीय।  
चित्राद्भुतामृतरसं यदि वाञ्छसीह-  
शार्दूलसंकुलवनं त्वरितं प्रयाहि॥ 4  

  

शान्तिस्सदैव मनसि प्रतिभाति तत्र  
क्रीडन्ति यत्र हरयो मृगशावकैः सह।  
त्यक्त्वा भयं स्वहृदि मे वचनं निशम्य-  
शार्दूलसंकुलवनं त्वरितं प्रयाहि॥ 5  

  

सर्वं व्रणं हरतु तद्वनजौषधं ते  
दुःखं तथा हरतु तद्वनवारिपानम्।  
किं चिन्तनेन सभये मनसि त्वदीये-  
शार्दूलसंकुलवनं त्वरितं प्रयाहि॥ 6  

  

रूग्णालये नशमनं क्वचिदत्र मुग्धे  
भग्नान्तरस्य विकृतेर्भिषजश्च कुर्युः।  
तस्माद्वदामि परिहारमिहैव तुभ्यं-  
शार्दूलसंकुलवनं त्वरितं प्रयाहि॥ 7  

  

मार्गं त्वदीयमवरुध्य न कोऽपि तिष्ठेद्  
यद्व्याघ्रपादरजसा परिचिह्नितं वै।  
आनन्दकन्दविपिने भ्रम हेलया त्वं  
शार्दूलसंकुलवनं त्वरितं प्रयाहि॥ 8  

  

चीत्कारमेव मधुरालपनं मृगस्य  
हुंकारमेव मृगराजमुखस्य तालम्।  
मत्वा रमेत हृदयं नयनौ निमील्य-  
शार्दूलसंकुलवनं त्वरितं प्रयाहि॥ 9

  

एवं समुच्य कविमौलिकिरीटकीट

स्तूष्णीं बभूव हरिकाननराजमार्गम्।  
श्रुत्वा गता च वनिता मुदितानना तं  

नायाति सा न विदितं रमते कुतश्च॥ 10

  

Best,

Kushagra

  

Kushagra Aniket

Cornell University'15

[ka...@cornell.edu]()

  

