+++
title = "001 Shashi Kiran B N"

+++
[[Shashi Kiran B N	2020-05-20, 19:10:54 [Source](https://groups.google.com/g/bvparishat/c/XASrmeTsLJU)]]



नमांसि।

  

वैद्यनाथशास्त्रिणः खलु महान्तो मीमांसकाः। नैतत्तिरोहितं विदुषाम्। अमी तञ्जावूरुमण्डलस्थे नेमम् इत्याख्ये ग्रामे जनिमलभन्त। पण्डितवंशे लब्धजन्मानः शास्त्रिणः साहित्यं न्यायशास्त्रं च निपुणमधीत्य राजमन्नार्गुडी इत्यभिधं प्रदेशं जग्मिवांसस्तत्र विद्वन्नदीष्णानां राजुशास्त्रिणां सन्निधौ पूर्वमीमांसामध्यगीषत। तदुत्तरम् उत्तरमीमांसाम् अधिजिगांसमानाः शृङ्गगिरिमागत्य श्रीमतां सच्चिदानन्दशिवाभिनवनृसिंहभारतीस्वामिनां सन्निधौ प्रस्थानत्रयभाष्यादिकम् आचकलन्। ततश्च कल्याणनगरस्थितायां भारतीयगीर्वाणप्रौढविद्याभिवर्धिनीसञ्ज्ञितायां पाठशालायाम् अध्यापकत्वेन नियुक्ताः २८ वत्सरान् यावन्मीमांसाशास्त्रमध्यजीगपन्। कर्णाटकेषु पूर्वमीमांसायाः प्रसारप्रचारादिकम् एभिरेव भूयस्तरां साधितम्। अन्यच्च तेभ्यः सङ्गीतमतीव रोचते स्मेति ज्ञायते। १९३६ वत्सरे भारतप्रशासनप्रदत्तेन "महामहोपाध्याय"बिरुदेन शास्त्रिणः संमानिताः। शारदापीठस्याधिपतयः संयमिनस्तावत् "मीमांसाकण्ठीरव" इति बिरुदेन तानलमकार्षुः। एवं च शास्त्रिणस्तु मैसूरुसंस्थानस्य आस्थानपण्डिता अभूवन्। अदुष्टेन तद्वैदुष्येण तुष्टाः श्रीमन्महाराजाः "मीमांसारत्नम्" इत्युपाधिना शास्त्रिणः सममानयन्। वैद्यनाथशास्त्रिणः १९४२ वत्सरे ब्रह्मभूयं जग्मुः॥  

  

\[यस्यां पाठशालायां वैद्यनाथशास्त्रिणः प्राध्यापका आसन्, तस्याः वज्रमहोत्सवावसरे किञ्चन पुस्तकं प्रकाशितं, यस्मिन् बहूनां विदुषां परिचयः कन्नडभाषया कृतः। उपरि दत्ताः सर्वे विषयास्तत एव समुद्धृताः।\]  

  

अनेके मनीषिणः शास्त्रिभिः प्राप्तपाण्डित्याः। तेष्वन्यतमाः खलु देवुडु नरसिंहशास्त्रिणः, ये स्वसाहित्यसम्पदा कन्नडभाषां भूषयामासुः॥  

  

वैद्यनाथशास्त्रिभिः संस्कृतेन रचितः कश्चन लघुकायो लेखः सममनेन वित्रेणानुषक्तः सन् भवतामवलोकनमर्हति॥

  

धन्यवादः।  

  

भवदीयः,

शशिकिरणः  

  

  





> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To view this discussion on the web visit > <https://groups.google.com/d/msgid/bvparishat/0606c437-93e2-478c-89a3-cca736eea5f9%40googlegroups.com>.  

