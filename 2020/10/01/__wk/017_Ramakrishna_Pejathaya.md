+++
title = "017 Ramakrishna Pejathaya"

+++
[[Ramakrishna Pejathaya	2020-10-27, 10:44:54 [Source](https://groups.google.com/g/bvparishat/c/wk49uR-0ros)]]



सादरं वन्दे।

  

**------------**

**सारस्वतप्रशस्तिः**

****

क्वचिद् दीव्यद्गात्रा क्वचिदथ विगात्राऽर्थगुरुता

क्वचिद् स्वाद्या धर्माः क्वचिदथ विचेया रसमुखाः ।

नवानां काव्यानां सदसदुभयात्मा गतिरियं

व्यनक्तीवावार्यां निपुणमवनेर्द्वन्द्वमयताम् ।।



तदेतां व्यामिश्रां बहुलगुणदोषैर्निजतनूं

शुचीकर्तुं विष्णाविह महितशक्तिं निदधती ।

सरस्वत्यानैषीत्परमरमणीयां कृतिमिमां

दयां नाना वाण्याः भवति किमु शब्दार्थसमितिः?



सृतिं तेने श्रौतीं प्रवरतटिनी या क्षितिहितां

सरस्वत्येषा तां पुनरिह विशीर्णां कलयितुम् ।

विराजद्वाग्रूपा श्रुतिपथगविष्णौ कृतपदाऽ

करोत् काव्यं रम्यं तदिदमिति मन्ये पुलकितः ।।



अगम्या सामान्यैर्द्विजवरविहारातिरुचिरा

प्रसन्ना सद्वर्णा नवरससवित्री सुवितता ।

सदानन्दावाप्तिप्रयतनचणानां बहुमता

विभात्यद्यैकान्तं तनुयुगगता विष्णुपदवी ।।



महार्हा शब्दालिः प्रतिपदविभाव्याऽर्थगुरुता

स्फुरन्तोऽलङ्कारा हृदयहरसद्वृत्तसरणिः ।

कुलस्त्रीवाभान्ती जगति वरसारस्वतकृतिः

सरस्वत्यास्तत्त्वं प्रथयतितरामारविविधु ।।



प्रयोगपथविभ्रंशचिरप्राप्तविनाथताः ।

परःशतमिताः शब्दाः सनाथा इव सम्प्रति ॥



सत्साहित्यपथानुरक्तहृदयैः वेद्यं बुधैस्तत्त्वतः

काव्यस्यास्य समग्रसारममलैः सङ्गृह्य साध्वक्षरैः ।

सोल्लासं किल सुन्दरेश्वरकृतं संवेदयत्यामुखं

को विद्यात् कविकालिदासहृदयं श्रीमल्लिनाथेऽसति ।।

------------



सेयं सारस्वतप्रशस्तिः अस्यसारस्वताख्यस्यकाव्यरत्नस्यलोकार्पणे मयकारचिताप्रस्तुताचासीत् । परं भाग्यंमामकं यत्तस्मिन् कार्यक्रमेतत्रभवद्भिः सुन्दरेश्वरवर्यैः सप्रेममाकारितोऽभवमिति । अधुनापि कञ्चन सम्मदं जनयति तद्दिनम्।

  

सादरम्,

रामकृष्णः

  





> To view this discussion on the web visit > [https://groups.google.com/d/msgid/bvparishat/CA%2BPzM5zNKr0UgKjynhBSg%3DkBnqvmqHkaLcR5fDrVq-kt8mUiHw%40mail.gmail.com](https://groups.google.com/d/msgid/bvparishat/CA%2BPzM5zNKr0UgKjynhBSg%3DkBnqvmqHkaLcR5fDrVq-kt8mUiHw%40mail.gmail.com?utm_medium=email&utm_source=footer).  

