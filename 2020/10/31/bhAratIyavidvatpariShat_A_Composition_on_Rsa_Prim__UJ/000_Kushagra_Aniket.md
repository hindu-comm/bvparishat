+++
title = "000 Kushagra Aniket"

+++
[[Kushagra Aniket	2020-10-31, 16:05:40 [Source](https://groups.google.com/g/bvparishat/c/UJLmnMctwAw)]]



सर्वेभ्यो नमः!  
  
Offering a few verses on Rāsa Pūrṇimā (रासपूर्णिमा/शरत्पूर्णिमा) in the style of Gopī Gītam (गोपीगीतम्). This composition can be sung in the same style.  

  

रासपूर्णिमागीतम्  
  
शरदि शर्वरीशोदये प्रभो  
त्वमसि भास्वरो रासमण्डले।  
उडुपतिं विना तारकच्छटा  
शतसहस्रशो नैव शोभते॥1  
  
करधृता यया पादकिङ्किणी  
चरणयोर्यया कङ्कणं धृतम्।  
विकृतवेष्टिता वेणुमोहिता  
जयति गोपिका कृष्णवल्लभा॥2  
  
सरसिजारुणौ यस्य लोचनौ  
मकरकुण्डले कर्णयोः तथा।  
मधुरिमा मुखे यस्य मोहिनी  
तदधरामृतं को न वाञ्छति॥3  
  
तदपि मानिनी-गोपिकाः मुदा  
करतलस्वनैः नर्तयन्ति तम्।  
अपि तु लीलया नृत्यति स्वतो  
निभृतमर्म तद्वेत्ति को बुधः॥4  
  
खलु रहस्यकं सर्वमेव तज्-  
जनकमातरौ नेति निश्चिते।  
प्रियतमो तथापि व्रजेश्वरः  
वदति विस्मितो गोपबालकः॥5  
  
कुमुदिनीचये रागिनीगणं  
कुवलयाशये रागसङ्ग्रहम्।  
चरणनूपुरे तालमालिकां  
मुररिपोर्निशायां प्रपश्यतु॥6\*  
  
दिनकरोदये रासमण्डलं  
पशुपतिः स्वयं द्रष्टुमिच्छया।  
विपिनमागतो गुर्जरीगला-  
दृषभधैवतारूढभैरवः॥7\*  
  
व्रजकुले पुरा गोपिकार्चितो  
भवतु मेऽधुना वस्तु चक्षुषोः।  
विरहपीडिता व्याकुला हरे  
भरतभूरियं त्वां प्रतीक्षते॥8  
  
हृदि न ते दया हे दयानिधे  
स्वपिषि वारिधौ योगनिद्रया।  
अनवलम्बितं मोहसागरे  
पतितमेव मां वा न पश्यसि॥9  
  
मनुजजीवनं निर्मितं त्वया  
प्रणयबन्धनं साधितं त्वया।  
विरहवेदना कारिता त्वया  
जगदिदं हरे त्वां प्रतीक्षते॥10  
  
गजपतेः त्वया क्रन्दनं श्रुतं  
द्रुपदनन्दिनीरोदनं श्रुतम्।  
श्रुतमहो ध्रुवाभ्यर्थनां वने  
कथमिह स्वरः श्रूयते न मे॥11  
  
नटतु मोहनः कृष्णनागरो  
नटतु राधिका नागरी सदा।  
नटतु गोकुलं गोपलालितं  
नटतु पावनं रासमण्डलम् ॥12

  

\*Note on Verse 6: Rasa Purnima is also said to be the origin of the famous Tala Dhamar, which is now synonymous with Krishna's dance.  
  
\*Note on Verse 7: The morning Raga Bhairava is a manifestation of Shiva. The notes Rishabha (“bull”) and Dhaivata (“fast-moving”) are prominent (Samvadi and Vadi Swaras) in Raga Bhairava. According to some scholars, Raga Bhairava should be sung immediately after Raga Gurjari Todi. Therefore, it is said that Shiva as Bhairava emerges from the singing of a Gurjari (Gopi).

  

Kushagra Aniket

Cornell University'15

[ka...@cornell.edu]()

