+++
title = "005 Kushagra Aniket"

+++
[[Kushagra Aniket	2020-10-31, 23:27:39 [Source](https://groups.google.com/g/bvparishat/c/UJLmnMctwAw)]]



Some mistakes were brought to my attention, which have been fixed:

  

रासपूर्णिमागीतम्  
  
शरदि शर्वरीशोदये प्रभो  
त्वमसि भास्वरो रासमण्डले।  
उडुपतिं विना तारकच्छटा  
शतसहस्रशो नैव शोभते॥1  
  
करधृता यया पादकिङ्किणी  
चरणयोर्यया कङ्कणं धृतम्।  
विकृतवेष्टिता वेणुमोहिता  
जयति गोपिका कृष्णवल्लभा॥2  
  
सरसिजारुणेयस्य लोचने  

मकरकुण्डले कर्णयोस्तथा।  
मधुरिमामुखे यस्य मोहनः

  
तदधरामृतं को न वाञ्छति॥3  
  
तदपि मानिनी-गोपिकाः मुदा  

करतलस्वनैर्नर्तयन्ति तम्।

  
अपि तु लीलया नृत्यति स्वतो  
निभृतमर्म तद्वेत्ति को बुधः॥4  
  
खलु रहस्यकं सर्वमेव तज्-  

जनकमातरौ नेति निश्चितम्।  
प्रियतमस्तथापि व्रजेश्वरो

  
वदति विस्मितो गोपबालकः॥5  
  
कुमुदिनीचये रागिनीगणं  
कुवलयाशये रागसङ्ग्रहम्।  
चरणनूपुरे तालमालिकां  
मुररिपोर्निशायां प्रपश्यतु॥6  
  

दिनकरोदये रासमण्डलं  

पशुपतिस्स्वयं द्रष्टुमिच्छया।

  
विपिनमागतो गुर्जरीगला-  
दृषभधैवतारूढभैरवः॥7  
  

व्रजकुले पुरा गोपिकार्चितो  
भवतु मेऽधुना वस्तु चक्षुषोः।  
विरहपीडिता व्याकुला हरे  
भरतभूरियं त्वां प्रतीक्षते॥8  
  
हृदि न ते दया हे दयानिधे  
स्वपिषि वारिधौ योगनिद्रया।  
अनवलम्बितं मोहसागरे  
पतितमेव मां वा न पश्यसि॥9  
  
मनुजजीवनं निर्मितं त्वया  
प्रणयबन्धनं साधितं त्वया।  
विरहवेदना कारिता त्वया  
जगदिदं हरे त्वां प्रतीक्षते॥10  
  

गजपतेस्त्वया क्रन्दनं श्रुतं

  
द्रुपदनन्दिनीरोदनं श्रुतम्।  
श्रुतमहो ध्रुवाभ्यर्थनं वने  
कथमिह स्वरः श्रूयते न मे॥11  
  
नटतु मोहनः कृष्णनागरो  
नटतु राधिका नागरी सदा।  
नटतु गोकुलं गोपलालितं  
नटतु पावनं रासमण्डलम् ॥12



