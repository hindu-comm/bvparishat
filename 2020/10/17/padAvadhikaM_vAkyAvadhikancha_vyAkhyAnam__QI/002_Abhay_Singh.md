+++
title = "002 Abhay Singh"

+++
[[Abhay Singh	2020-11-02, 14:15:10 [Source](https://groups.google.com/g/bvparishat/c/QInuN0d7CQM)]]



प्रणौमि शाब्दिकविचक्षणान् ! मर्षणीयोस्मि महते कालान्तराय

  

आभारभरान् पुरस्क्रृत्य यथामति ब्रवै- पदावधिकमन्वाख्यानं स्फ़ुटमेवाभाति अम्बाकर्त्रीव्याख्यानप्रसङ्गेन। किञ्च

व्याक्यान्वाख्यानव्याख्यानं भूयोपि व्याख्यानसापेक्षमिति मे मतिः।

तत्रोच्यते - वाक्यस्यानन्त्यात् साक्षादन्वाख्यानं न युज्यत इति वरम्। अतः प्रकृतिप्रत्ययादिकल्पनया पदस्यैवानुशासनमुपपद्यते। अपि च केवलस्य पदस्य व्यवहारे प्रयोगासम्भवाद् वाक्यस्थितित्वात् पदस्य स्वार्थसम्बन्धिपदार्थसामान्यापेक्षायां (अस्त्येव किञ्चिन्मदर्थसम्बन्धिपदार्थान्तरमित्येवं रूपायां स्वार्थसम्बन्धिसामान्यापेक्षायां तु पदावधिकमन्वाख्यानमित्यत्र अन्विताभिधानवादध्वानमवैमि)पदावधिकमन्वाख्यानम्,

तदिति पदावधिकान्वाख्यातस्य पदस्य वाक्योपात्तस्वार्थसम्बन्धिपदार्थविशेषापेक्षायां तु वाक्यावधिकमन्वाख्यानं युज्यत इति।  

  

सत्यमेतत् यत् वाक्यस्फोटाभ्युपगमे तु वाक्यात् पदानां वाक्यार्थाच्च पदार्थानां अपोद्धारः बुद्धिपरिकल्पितमेव। अन्वाख्यानाभ्यामाभ्यां ‘‘बुद्ध्यैकं भिद्यतेे भिन्नमेकत्वं चोपगच्छति’’ इति भर्तृहरिभणितिः सङ्गतिमेति।

तदुक्तं अम्बाकर्त्रीकृता ‘‘वाक्यावधिकान्वाख्यानपक्षे एकं वाक्यं पदापोद्धारबुद्ध्या, एकश्च वाक्यार्थः पदार्थोपोद्धारबुद्ध्या भिद्यते, वाक्यघटकानां पदानां वाक्यार्थघटकानां पदार्थानां चानेकत्वात्।

पदान्वाख्यानपक्षे च भिन्नानि पदानि संस्कृतानि परस्परं समन्वयं प्राप्य वाक्यरूपेणैकत्वमुपगच्छन्तीति।’’

  

सारं चेदं यत् पदस्य स्वार्थान्वययोग्यपदार्थविशेषाकांक्षतया अभिमतो वाक्यावधिकान्वाख्यानप्रसंगो वाक्यस्य अखण्डस्वरूपत्वं साधयति।

स्वार्थान्वययोग्यपदार्थसामान्यापेक्षतया अभिमते पदावधिकान्वाख्यानप्रसंगे भिन्नानि भिन्नानि संस्कृतानि पदानि परस्परमाकांक्षादिबलेन समन्वितानि वाक्यं जनयन्ति।

अयमेव पदसंस्कारपक्षः वाक्यसंस्कारपक्षश्चोच्यत इति। इतो बुधः प्रमाणमिति समाप्नोमि निजं वचः।

  

  

  
शनिवार, 17 अक्टूबर 2020 को 2:57:34 अपर UTC+5:30 को, Abhay Singh ने लिखा:



