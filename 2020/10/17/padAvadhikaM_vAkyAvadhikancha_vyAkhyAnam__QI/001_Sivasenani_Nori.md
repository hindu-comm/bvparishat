+++
title = "001 Sivasenani Nori"

+++
[[Sivasenani Nori	2020-10-17, 22:31:50 [Source](https://groups.google.com/g/bvparishat/c/QInuN0d7CQM)]]



प्रणम्य विदुषः निवेद्यते।

  

वाक्यपदीयस्य साधनसमुद्देशस्थतृतीयकारीकोपरि भाष्ये अम्बाकर्त्र्यामेवं पठ्यते भूमिकारूपेण -

  

किञ्चास्ति वैयाकरणनिकाये पदावधिकमन्वाख्यानम, वाक्यावधिकमन्वाख्यानम् (अन्वाख्यानम् = अनुशासनम्) इति पक्षद्वयम्। पदानुशासनपक्षेऽपि "वाक्यादपोद्धृत्य पदानि संस्क्रियन्ते" इत्येकः पक्षः। "अप्रयुक्त एव पदान्तरे पदानि संस्क्रियन्ते" इत्यपरः पक्षः। तत्र च पदानि संस्कृत्य संस्कृत्य उत्सृज्यन्ते, पश्चाच्च तेषां परस्परमाकांक्षादिवशात् समन्वयः क्रियते, तदेव वाक्यमित्यपरः प्रकारः। तत्रापि पदान्वाख्यानोपक्रम एव स्वार्थान्वययोग्यपदार्थविशेषापेक्षायां वाक्यावधिकमन्वाख्यानं कथ्यते। अस्त्येव किञ्चिन्मदर्थसम्बन्धिपदार्थान्तरमित्येवंरूपायां स्वार्थसम्बन्धिसामान्यापेक्षायां तु पदावधिकमन्वाख्यानमिति। तत्र वाक्यस्यानन्त्यात् साक्षादन्वाख्यानं न युज्यते। प्रकृतिप्रत्ययादिविभागकल्पनया हि पदस्यैवानुशासनमुपपद्यते। पदस्य च केवलस्य व्यवहारे प्रयोगासम्भवाद्वाक्यस्थत्वे स्वार्थसम्बन्धिपदार्थसामान्यापेक्षायां पदावधिकमन्वाख्यानं,
तद्वाक्योपात्तस्वार्थसम्बन्धिपदार्थविशेषापेक्षायां तु वाक्यवधिकमन्वाख्यानमितीयाननयोः पक्षयोर्विशेषः।

  

वृत्तौ, अम्बाकर्त्र्यां च शक्यते द्रष्टुं विपुलां चर्चाम्।

  

द्वयोः पक्षयोरपि "अर्थः बौद्धः" इत्येव सिद्धान्तः, भाष्यकारस्याभिमतञ्च।

  

इति विरमति बुधजनविधेयः

शिवसेनानीः

  





> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To view this discussion on the web visit > [https://groups.google.com/d/msgid/bvparishat/847f81c2-4d2d-4692-ad93-890faeb09f06o%40googlegroups.com](https://groups.google.com/d/msgid/bvparishat/847f81c2-4d2d-4692-ad93-890faeb09f06o%40googlegroups.com?utm_medium=email&utm_source=footer).  

