+++
title = "000 Shankar Rajaraman"

+++
[[Shankar Rajaraman	2020-08-30, 12:52:38 [Source](https://groups.google.com/g/bvparishat/c/my4zsYuLqn0)]]



नमो विद्वत्कविभ्यो रसिकेभ्यश्च  

Sharing a Dandaka on Surya that I had composed several years ago

Regards

Shankar Rajaraman

  

                      मार्तण्डदण्डकः



   मुष्टिर्वासरमल्लस्य ध्वान्तवैरिविभेदनः ।

   आदित्यश्चक्रदम्पत्योः स्नेहग्रन्थिः पुनातु वः ॥



जय हरिहयदिग्गजोद्दण्डशुण्डाग्रजाग्रन्नवाम्भोजनीकाश नाका- पगानिर्मलोर्मिच्छटाशीकरासङ्गशीतानुकूलानिलाश्लेषसञ्जात-

सन्तोषहेषारवोदारदुर्वारवाजिव्रजोल्लासितस्यन्दनालोक-

निश्शोकलोकत्रयीकोकसीमन्तिनीबाष्पनिष्पादितार्घ्योपचार

त्रिवेदीप्रभो तेजसा दीप्र भोः ।



जय जगदभिरामधामप्रसूते सरोजाकरोत्सङ्गसङ्गायदिन्दिन्दिर-

श्रेणिवीणारवाकर्णनव्यग्रवाहावलीवेगरोधाकुलीभूतसूताग्रणी-

सत्वरोदस्तहैमप्रतोदप्रभाकल्पिताकालविद्युल्लतालङ्कृतव्योम-

वीथीविहारस्पृहिन्नन्धकारद्रुमध्वंसनव्याल नव्यालवाल

त्रयीवीरुधः ।



जय लयपवनत्वराजित्वरस्यन्दनस्पन्दनच्छन्दसामेकधाम

त्रियामातमोव्रातपातालकेलिक्रियादक्षरक्षोभुजङ्गव्रजक्षोभ- कृद्वासराकारपत्रीश्वरोपाहृतस्वर्णपीयूषपात्रीभवन्मण्डलो-

द्दण्ड मार्तण्ड चण्डेतरालोकसम्भावितानेकवन्दारुवृन्दारक

स्वच्छ वेलातिगस्वच्छवे ।



नम उदयगिरीन्द्रनिस्तन्द्रपारीन्द्रपालीसटासान्द्रनीहारबिन्दु-

च्छटाचौर्यनिष्णातकोष्णातपश्रीविमिश्रीभवद्बाल्य कल्यानलैक-

स्फुलिङ्गाय ते वीतलिङ्गाय तेजस्विने स्वैरमभ्यस्तबिभ्यज्जन-

त्राणलीलाय नीलायताकाशवैकुण्ठवक्षोजुषे कौस्तुभाय

त्रिलोकैकपूज्याय सेन्दुग्रहज्यायसे ।



 मित्रानुग्रहरूपे महति व्यसनातपच्छिदिच्छत्रे ।

 श्रीशङ्करेण घटितं प्रीत्या गृह्णन्तु दण्डकं प्राज्ञाः ॥

  

