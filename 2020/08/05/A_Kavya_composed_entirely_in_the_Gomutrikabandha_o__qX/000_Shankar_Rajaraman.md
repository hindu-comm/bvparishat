+++
title = "000 Shankar Rajaraman"

+++
[[Shankar Rajaraman	2020-08-05, 18:39:44 [Source](https://groups.google.com/g/bvparishat/c/qXG85KTxXBU)]]



आर्याः,

Below is a kavya, composed by me, on the auspicious occasion of Bhumipujana. The poem, in 22 verses, composed entirely in the dushkara Gomutrikabandha, narrates the story of Shri Rama till his marriage with Sita.

  

चित्रसीतापरिग्रहम्



वीरोऽभूद्विनयोद्भासी पुरा दशरथाभिधः ।

दूरोद्यद्विजयो नासीद्धराधीशस्तथाविधः ॥१॥



नयोन्नतिधुरीणस्य चिरार्चितपुरद्विषः ।

अयोध्येति पुरी तस्य व्यराजत वरत्विषः ॥२॥



अतुल्यस्य रणक्षोणीश्रिताजस्रोत्सवश्रियः ।

नेतुस्तस्य गुणश्रेणीस्फीतास्तिस्रोऽभवन्स्त्रियः ॥३॥



राज्ञोऽमित्रजितस्तस्य जयार्हवरतेजसः ।

यज्ञोऽपुत्रत्वतप्तस्य श्रेयान्प्रववृतेऽथ सः ॥४॥



धौताशयस्ततोऽवाप क्रतुवैभवभावितान् ।

सुतान्न्यायरतो भूपश्चतुरो भद्रभाषितान् ॥५॥



लसद्भुजद्वयस्थेम प्रजाप्रेमसमाश्रयम् ।

कौसल्याजनयद्रामव्याजाद्धाम रमाप्रियम् ॥६॥



समस्तलक्षणोपेतः स्वामिच्छायामुपाश्रितः ।

सुमना लक्ष्मणो जातः सुमित्रायास्त्रपाभृतः ॥७॥



पित्रुल्लासकृतं जैत्रं सुकेशी भरताह्वयम् ।

शत्रुघ्नसहितं पुत्रं कैकेय्यभजतास्मयम् ॥८॥



शूरावलङ्गुणौ जातु कौशिको वाग्विभूषितः ।

श्रीरामलक्ष्मणौ यातुक्लेशितोऽवाप भूपतः ॥९॥



शिवाश्रयरतो धीमान्निरस्तमहिमक्षतिः ।

तावादाय स्मितोद्दामावरण्यमगमद्यतिः॥१०॥



रामेषुनिहता घातं प्राप्य मर्मणि ताडका ।

भीमेऽध्वनि गता पातं काप्यधर्मपताकिका ॥११॥



शरासारकृताश्चर्यौ दीप्रघर्मजलौ ततः ।

वीरावरक्षतामार्यौ विप्रकर्म खलौघतः ॥१२॥



हैमपक्षेण कान्तेन करालं सुघनस्वनम् ।

रामश्चिक्षेप काण्डेन क्षाराब्धौ सुन्दनन्दनम् ॥१३॥



सुबाहू रक्षसामीशस्तेनात्तरणकेलिना ।

स्वबाणैरञ्जसा नाशमनायि रघुकेतुना ॥१४॥



शमामृतसुखाधारो धीनिधिस्तौ किशोरकौ ।

समापितमखाचारो मुनिरस्तौद्यशोऽधिकौ ॥१५॥



पृथिवीमहितो ज्ञानी भूतनाथपदार्चकः ।

मैथिलामन्त्रितो मौनी प्रतस्थेऽथ सदारकः ॥१६॥



शापोपाधिहृता धूल्या रामाङ्घ्रेर्मण्डिताध्वनि ।

तपोनिधिस्तुताहल्या क्षेमा शर्मयुताजनि ॥१७॥



प्रथितोदग्रनामैष इति ध्यायन्सभास्थितः ।

मैथिलो दर्शनात्तोषमेति स्म यतिभास्वतः ॥१८॥



आनाययन्नराध्यक्षो धनुर्मुनिगिरातुलम् ।

येनाजयत्पुरा त्र्यक्षो दानुजानि पुराण्यलम् ॥१९॥



सुतामर्हति मे सद्यो ननु वीरो नये स्थिराम् ।

धृतान्तर्हठमेतद्यो धनुरारोपयेत्तराम् ॥२०॥



इत्युक्ते महता राज्ञा स रामो धर्मराजितः ।

यत्युत्तमकृतामाज्ञामाराध्य धनुराश्रितः ॥२१॥



दरोद्गतस्मिरोदारः सतामापद्विशोधनः ।

आरोप्य तत्ततो वीरः सीतामाप यशोधनः ॥२२॥



निबबन्ध शङ्करकवी रामालयभूमिपूजनावसरे ।

सीतापरिग्रहावधि रामकथां चित्रकाव्यमयीम् ॥२३॥

  

इति भवदीयः

शङ्करः

  

