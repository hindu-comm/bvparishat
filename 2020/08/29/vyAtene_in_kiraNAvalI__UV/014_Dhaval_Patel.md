+++
title = "014 Dhaval Patel"

+++
[[Dhaval Patel	2020-09-01, 20:52:59 [Source](https://groups.google.com/g/bvparishat/c/UVIGctglgSQ)]]



Based on the suggestions by Miss Shivakumari Katuri, I delved into the relevant references in the Vaiyakaranabhushanasara.

I am presenting the various relevant passages for the scholars to peruse. There is a reference to Nagesha bhatta who supports the Paniniyatva of vyAtene. I am unable to trace the said reference to Nagesha.

There are arguments pro and against the usage in the following paragraphs. If some scholar can do a critical analysis of these passages, may be we can reach to a conclusion about the Paniniyatva or otherwise of the word vyAtene.  

  

**वैयाकरणभूषणसार (कौण्डभट्ट)**  
लिडर्थमाह-परोक्षे इति-"परोक्षे लिट्" (पाo सूo 3-2-115) इति सूत्रात्। कालस्तावदद्यतनानद्यतनभेदेन द्विविधः। द्विविधोऽपि भूतभविष्यद्रूपः। तत्रानद्यतने भूते परोक्षे लिडित्यर्थः। तेनाद्यतने भूते, अनद्यतने भविष्यति, भूतेऽप्‍यपरोक्षे च न लिट्‌प्रयोगः। परोक्षत्वञ्च 'साक्षात्करोमि' इत्येतादृशविषयताशालिज्ञानाविषयत्वम्। नच "क्रिया नामेयमत्यन्तापर(रि)दृष्टा पूर्वापरीभूतावयवा न शक्या पिण्डीभूता निदर्शयितुम्" इति भाष्यात् तस्या अतीन्द्रियत्वेन \`परोक्षे' इत्यव्यावर्त्तकमिति शङ्क्यम्, पिण्डीभूताया निदर्शयितुमशक्यत्वेऽप्यवयवशः \`साक्षात्करोमि' इति प्रतीतिविषयत्वसम्भवात्। अन्यथा \`पश्य मृगो धावति' इत्यत्र तस्या दर्शनकर्मता न स्यादिति प्रतिभाति। व्यापाराविष्टानां क्रियानुकूलसाधनानामेवात्र पारोक्ष्यं विवक्षितमतो नोक्तदोषः। \`अयं पपाच' इत्याद्यनुरोधाद्‌ व्यापाराविष्टानामित्यपि वदन्ति। कथं तर्हि "व्यातेने किरणावलीमुदयनः" इति, स्वक्रियायाः स्वप्रत्यक्षत्वादिति चेत्, असङ्गतमेव, व्यासङ्गादिना स्वव्यापारस्य परोक्षत्वोपपादनेऽपि (बहुतरमनःप्रणिधानसाध्यशास्त्रार्थनिर्णयजनकशब्दरचनात्मके ग्रन्थे) अनद्यतनत्वातीतत्वयोर्विस्तारक्रियायामसत्त्वेन अनद्यतनातीत्वयोरभावेन तदर्थकलिडसम्भवात्।

  

**  
**

**भूषणसारतत्त्वप्रकाशिका (Prof. K. V. Ramakrishnamacharyalu)  
**link - <https://archive.org/details/bhushanasaratattvaprakasikaramakrishnacharyak.v.venkatesvaraunivesity_202003_55/page/n140/mode/1up>  

  

लिडर्थस्तु "परोक्षे लिट्" (३-२-११५) इत्यनुशासनात् परोक्षत्वे सत्यनद्यतनत्वे सति भूतत्वम् । पारोक्ष्यं च साक्षसत्करोमि इत्यादृशज्ञानविषयत्वम् \[भाट्टचिन्तामणिः तर्कपादः समयूखः, चौखम्बा, पृ. ८७\], वक्तुः साक्षात्काराविषयत्वम् \[व्युत्पत्तिवादः मूलमात्र, शास्त्रमुक्तावली, काञ्ची, पृ. १८७\], प्रयोक्तृवृत्तिसाक्षात्करोमीत्येतादृशविषयताशालिज्ञानविषयत्वं \[वैयाकरणसिद्धान्तभूषणम्, काशीसंस्कृग्रन्थमाला, १९००, पृ. ९५; भाट्टरहस्यम्, शास्त्रमुक्तावली, काञ्चीपुरम्, १९००, पृ. ३५\] वा । 'क्रियानामेयमन्त्यन्तापरदृष्टा अनुमानगम्या अशक्या पिण्डीभुता निदर्शयितुम्' इति भाष्यात् \[महाभाष्यम्, द्वितीयखण्डः, मोतीलाल बनारसीदास, १९६७, पृ. १७९\] क्रियायाः सर्वदाऽप्रत्यक्षत्वात् क्रियानुकूलसाधनानामेव पारोक्ष्यमत्र विवक्षितम् । वस्तुतस्तु \[वैयाकरणसिद्धान्तभूषणम्, काशीसंस्कृग्रन्थमाला, १९००, पृ. ९६; भाट्टरहस्यम्, शास्त्रमुक्तावली, काञ्चीपुरम्, १९००, पृ. ८७\] पिण्डीभूतायाः तस्याः अप्रत्यक्षत्वेऽपि अवयवशस्तस्याः प्रत्यक्षत्वे बाधकाभावात् पारोक्ष्यं क्रियाया एव विशेषणम् । क्रियायाः अवयवशः प्रत्यक्षत्वादेव 'पश्य मृगो धावती'त्यादौ तस्या दर्शनकर्मत्वमपि युज्यते । अवयवशोऽपि क्रियाया अप्रत्यक्षतैवेति नागेशः \[वैयाकरणसिद्धान्तलघुमञ्जूषा (ना. भा. प्र) पृ. ति १८३\] ।  
'व्यातेने किरणावलीमुदयनः' इत्यत्र व्यातेन इति लिट् प्रयोगोऽनुचित इति भूषणकृदाशयः \[वैयाकरणसिद्धान्तभूषणम् पृ. ९६, भाट्टरहस्यम् पृ. ८७\] । व्यासङ्गादिना स्वव्यापारस्य परोक्षत्वोपपादनेऽपि अनद्यतनातीत्वयोः विस्तारक्रियायामसम्भवात् अनद्यतनातीतत्वयोरभावेन तदर्थकलिडोऽसम्भव एवेति तस्याशयः । नागेशस्तु \[वैयाकरणसिद्धान्तलघुमञ्जूषा (ना. भा. प्र) पृ. १८३\] तत्र भूतत्वानद्यतनत्वपरोक्षत्वानामारोपेण साधुत्वमुपपादयति । आरोपफलन्तु ग्रन्थेऽतिसुकरत्वशीघ्रनिष्पाद्यत्वादिप्रत्यायनम् । एवं सूक्ष्मकालेन करिष्यामि, यत्र करणकाले स्वयमपि साक्षात्कर्तुमशक्यमित्येवं बोधनादनायासेन ग्रन्थरचनमपि व्यङ्ग्यम् । इतरग्रन्थेभ्योऽत्रग्रन्थे, तत्कर्तुभ्यश्च स्वस्मिन् व्यतिरेकोऽपि व्यङ्ग्यः । गागाभट्टस्याप्ययमेवाशयः \[भाट्टचिन्तामणिः तर्कपादः, पृ. ८७\] ।  

  

**वैयाकरणभूषणसार तत्त्वबोधिनीव्याख्या**  
<https://archive.org/details/vyakarnabhushanasarakaundatattvadarshinisuryanarayanshastriintroducindexmissing_965_h/page/n145/mode/2up>  
  
नागेशोपाध्यायास्तु "व्यातेने किरणावली"मित्यादीनां साधुत्वमभ्युपगच्छति, स चाभ्युपगमप्रकारस्तिङर्थवादमञ्जूषातोऽवगन्तव्यः । तद्व्याख्याने नागेशभावप्रकाशेऽस्माभिः प्रदर्शितश्च ।  

  
  

**वैयाकरणभूषणसार शाङ्करीव्याख्या  
**<https://archive.org/details/vyakarnabhushanasaravyakarnasiddhantakarikanageshbhattashankarashastrimarulkaranand135_115_g/page/n173/mode/2up>  
  
कथं तर्हीति । उदयनः किरणावलीं व्यातेने इत्यत्रेत्यर्थः । वितस्तरे इत्यर्थः । तनु विस्तार इति स्मरणात् । कथंत्वे हेतुमाह - स्वक्रियाया इति । उदयनकर्तृकक्रियायाः प्रयोक्तुरुदयनस्यावश्यं प्रत्यक्षत्वेन विस्तारक्रियायाः पारोक्ष्याभावाल्लिडनुपपन्न इत्यर्थः । साधनपारोक्ष्ये क्रियाविष्टसाधनस्य स्वपत्यक्षत्वादिति हेतुर्बोध्यः । ननु स्वव्यापारस्यापि वर्तमानदशायां विषयान्तरासक्तिरूपव्यासङ्गादिना स्वयमप्रतिसन्धानेऽपि ततः कार्येणानुमितौ भवत्येव लिट् । यथा - 'बहु जगद पुरस्तात्तस्य मत्ता किलाहम्' इति । अत्र यथा हर्षातिरेकादिना मनसोऽसंनिहितत्वात्क्रियापारोक्ष्यं तद्वत्प्रकृतेऽपि विषयान्तरसंचाररूपव्यासङ्गादिना उदयनकर्तृकव्यापारस्य व्यापारविशिष्टसाधनस्य चोदयनप्रत्यक्षविषयत्वाभावरूपपरोक्षसंभवान्न लिटोऽसंगरिति चेन्न । स्वव्यापारस्य यथाकथंचित्परोक्षत्वोपपाअदनेऽपि तत्रानद्यतनातीतत्वयोरुपपादयितुमशक्यतेन लिटोऽसंगतिरेवेत्याह - बहुतरमनःप्रणीति । अतिशयितं यन्मनःप्रणिधानं मनसस्तदेकतानत्वं तेन साध्यो यः शास्त्रार्थनिर्णयस्तज्जनके वाक्यसंदर्भविरचनरूपग्रन्थे या विस्तृतिक्रिया तस्यामद्यतनभिन्नत्वं वर्तमानध्वंसप्रतियोगिक्रियाश्रयकालत्वरूपभूतत्वं चोपपादयितुं सर्वथा दुःशकमिति 'व्यातेने' इति अनद्यतनातीतत्वार्थको लिट्प्रयोगोऽयुक्त एवेति भावः । असंभवादिति । किरणावलीकर्मकविअस्तारानुकूलव्यापारावच्छेदेनाद्यतनभिन्नत्वाभावादतीतकालसम्बन्धाभावाच्च तदसंभव इत्याशयः । व्यातेने इत्यादि तु भूतत्वानद्यतनत्वपरोक्षत्वानामारोपेणोपपन्नम् । आरोपफलं तु ग्रन्थेऽतिसुकरत्वशीघ्रनिष्पाद्यत्वादिप्रत्यायनम् । तत्फलं त्वध्येतॄणां पदार्थतत्त्वनिश्चयफलकैतद्ग्रन्थं ज्ञातुं सोत्कण्ठानामाह्लाद इत्यादि मञ्जूषायामनुसंधेयम् । कृभ्वाद्यनुपयोगस्थलेऽप्रयुक्तानां कृभ्वसाम् क्रियासामान्यमर्थः । क्रियात्वरूपसामान्यधर्माश्रय इति यावत् । आम्प्रकृतेस्तु तत्तत्क्रियाविशेषः । सामान्यविशेषयोरभेदान्वयः । तथा च 'एधांचक्रे' इत्यत्र एकचैत्राभिन्नाश्रयिका भूतानद्यतनकालाधिकरणिका पारोक्ष्यवती वृद्ध्यभिन्ना क्रियेति बोधो ज्ञेयः । अथवा एकत्वपरोक्षत्वविशिष्टचैत्राभिन्नाश्रयिका भूतानद्यतनकालाधिकरणिका वृद्ध्यभिन्न क्रियेति बोधः ।

  
  

**वैयाकरणभूषणसार प्रभाव्याख्या  
**<https://archive.org/details/vyakarnabhushanasarakaundaprabhabalkrishnapanchohdarpanaharivallabhashastried.ta_653_G/page/n165/mode/2up>  
  
कथमिति - स्वकर्तृकक्रियायाः परोक्षत्वासम्भवात् लिडनुपपत्तिरिति भावः । व्यासङ्गेति - मनसो विषयान्तरसञ्चारो व्यासङ्गः । आदिपदेन मद्यादिजन्यविकारस्य सङ्ग्रहः । साध्येति - अस्य निर्णयेऽन्वयो रचनायां वा । बहुतरेत्यारभ्य ग्रन्थ इत्यन्तभागो लिखितपुस्तके नोपलभ्यते । तादृशपाठे व्यासङ्गो वक्तुमशक्य इति 'परोक्षत्वोपपादनेऽपि' इति ग्रन्थासङ्गतिरिति पञ्चोलिनः ।  
अनद्यतनेति - किरणावलीग्रकर्मकविस्तारानुकूलव्यापारावच्छिन्नकाले अद्यतनभिन्नत्वस्यातीतत्वस्य (भूतत्वस्य) चासम्भवादिति भावः ।  
वस्तुतस्तु क्रियावयवानामपि सावयवत्वात् सर्वाऽपि क्रिया परोक्षैव । अवयवसमुदायरूपक्रियायाः सद्वस्तुत्वासम्भवेन प्रत्यक्षत्वस्य सद्वस्तुत्वनियतत्वात् । तदुक्तं हरिणा -  
'क्रमात् सदसता तेषामात्मना न समूहिनः ।  
सद्वस्तुविषयैर्यान्ति सम्बन्धः चक्षुरादिभिः ॥' इति ।  
अत एव 'अत्यन्तापरदृष्टा' इति भाष्येऽत्यन्तेतिपदस्वारस्यम् । तात्त्विकं परोक्षत्वन्तु न लिडादेः प्रयोजकम्, किन्तु विवक्षैव तत्तत्प्रयोगप्रयोजिका । 'अध्यास्त सर्वर्तुसुखामयोध्याम्' इत्यादिभट्टीप्रयोगकाले परोक्षत्वादेः सत्त्वेऽपि न लिट्, किन्तु लडेव । एवञ्च 'व्यातेने किरणावलीमुदयनः' इति प्रयोगोऽप्युपपद्यते । अत्र शीघ्रतया, अनायासेन च रचितत्वप्रतीतये भूतानद्यतनत्वविवक्षाया 'एतावता सूक्ष्मकालेन निर्मास्यामि यत्र मयापि साक्षात्कर्तुमशक्यम्' इति ज्ञानफलकपारोक्ष्यविवक्षायाञ्च तात्पर्यविषायत्वसम्भवात् सङ्गतत्वमेव तस्य प्रयोगस्य । एवमत्यन्तापह्नवेऽपि लिट्, 'अत्यन्तापह्नवे लिड्वक्तव्य' इति वचनात् । अतरपह्नवश्च- 'प्रष्टव्यविषयकनिश्चयोत्पत्तिप्रतिबन्धकज्ञानजनकशब्दप्रयोगः' । तत्रात्यन्तत्वञ्च - प्रष्टव्यविषयविपरीतकथनाभावेऽपि प्रष्टव्यविषयोपपादकाद्विपरीर्तार्थकथनम् । तथाच कलिङ्गेषु-  
'जगन्नाथात्पूर्वभावे कृष्णातीरान्तर शिवे । कलिङ्गदेशः सम्प्रोक्तः',  
इत्युक्तदेशेषु त्वमवात्सीः, इति प्रश्ने प्रष्टव्यविषयस्य वासस्य निषेधाभावेऽपि वासोपपादकगमननिषेधाप्रायेण 'नाहं कलिङ्गान् जगाम' इत्युक्तिः ।

  

**  
**

**भाट्टचिन्तामणिः  
**<https://archive.org/details/in.ernet.dli.2015.368419/page/n99/mode/2up>  
  
अनद्यतनभूतपरोक्षत्वं लिडर्थः । अनद्यते भूते इत्यनुवृत्तौ परोक्षे लिडिति पाणिनीयसूत्रात् । वर्त्तमानाहोरात्रवृत्तिप्रागभावध्वंसान्यतराप्रतियोग्युत्पत्तिकत्वद्यतनत्वम् । तद्भिन्नत्वमनद्यतनत्वम् । भूतत्वं वर्त्तमानध्वंसप्रतियोगित्वम् । साक्षात्करोमीत्येतादृशज्ञानाविषयत्वं परोक्षत्वम् । तच्च क्रियानिष्ठं क्रियाविशिष्टकारकनिष्ठं वा । क्रियायाश्च पिण्डीभूतायास्तादृशप्रतीतिविषयत्वासम्भवेऽप्यवयवशस्तत्सम्भवात् । अत एव पश्य मृगो धावतीत्यत्र धावनस्य धावनाश्रयकारकस्य वा तादृशज्ञानविषयत्वान्न लिट्प्रयोगः । व्यातेने किरणावलीमिति भूतत्वारोपेणोपपादनीयम् ।

  

  

**व्युत्पत्तिवादः विवरणसहितः  
**<https://archive.org/details/in.ernet.dli.2015.311224/page/n157/mode/2up>  

  

अतीतत्वमनद्यतनत्वं परोक्षत्वञ्च लिटोऽर्थः । 'अध्यास्त सर्वर्तुसुखामयोध्याम्' इत्यादौ परोक्षत्वसत्त्वेऽपि परोक्षत्वाविवक्षया न लिट् । परोक्षत्वञ्च वक्तुः साक्षात्काराविषयत्वम् । केचित्तु वक्तृभिन्नकर्तृकत्वमेव परोक्षत्वम् । अत एव लिट उत्तमपुरुषासंभवेनापरोक्षतायामपि लिटः साधुत्वे 'णलुत्तमो वा' इत्यादेर्ज्ञापकत्वमुपायकारोक्तं संगच्छते । अन्यथा निद्रादिदशायां स्वकर्तृकगमनादिक्रियायाः स्वपरोक्षत्वसम्भवेन ज्ञापकत्वासङ्गतेरित्याहुः ।  
कलिङ्गे दृष्टोऽसि, नाहं कलिङ्गं जगाम इत्यादावत्यन्तापह्नवस्थले सूत्रान्तरेण क्रियाया अपरोक्षत्वेऽपि लिड्विधानात् तादृशज्ञापकबलेन 'व्यातेने किरणावलीम्' इत्यत्र लिटः साधुत्वोपपादनमुपायकृतामयुक्तमेवेति बोध्यम् ।  
अत्यन्तापह्नवश्च अबाधितपरोक्तविपरीतबोधनाय तदुपपादकाभावप्रतिपादनेच्छा । कलिङ्गाधिकरणकदर्शनादेरुपपादकं कलिङ्गगमनादिकं तेन विना तदसम्भवात् । अत्यन्तापह्नवः स्वरूपसन्नेव लिट्साधुतानियामकः ।  

  

  

परोक्षत्वविवक्षायाः लिट्प्रत्ययसाधुतानियामकत्वमाह - अध्यास्तेति ।  
उपायग्रन्थानुसारेण लिडर्थं परोक्षत्वं निर्ब्रुवता मतमाह - केचित्त्विति ।  
अत एव- लिडर्थपरोक्षत्वस्य वक्तृभिन्नकर्तृकत्वरूपद्वादेव । किरणावलीग्रन्थोपक्रमे 'व्यातेने किरणावलीमुदयनः सत्तर्क्ततेजोमयीम्' इत्याचार्याणां श्लोकः । तत्र विस्तारक्रियायाः वक्तारमाचार्यं प्रति परोक्षत्वाभावात् व्यातेने इति लिट् न साधुरित्याशङ्क्य, णलुत्तमो वा इति सूत्रेण अपरोक्षतायामपि लिट् भवतीति ज्ञापितम् । अतः क्रियाया अपरोक्षत्वेऽपि लिट् साधुरिति समाहितं वर्धमानोपाध्यायैः । ज्ञापकता चेत्थम् । वक्तृभिन्नकर्तृकत्वरूपपरोक्षत्वस्य क्रियायाः सत्त्वे एव लिटः संभवात् वक्तृकर्तृकत्वे एव क्रियायाः उत्तमपुरुषसम्भवात् लिट उत्तमपुरुष एवासंभवीति णलुत्तमो वेति शास्त्रं निर्विषयं स्यात् । अतश्च तच्छास्त्रं क्वचितपरोक्षतायामपि लिट् भवतीत्यमुमंशं‌ ज्ञापयति । यदि परोक्षत्वं वक्तुः साक्षात्काराविषयत्वरूपं स्यात् । तदा वक्तृकर्तृकक्रियाया अपि निद्रादिकालीनायाः निरुक्तपरोक्षत्वसम्भवेन निद्रायामहं जगामेत्युत्तमपुरुषसम्भवेन णलुत्तमो वेति शास्त्रस्य विषयोपपत्तेः ज्ञापककथमनसङ्गतं स्यादिति समुदितार्थः ।  
अत्यन्तापह्नवमुपपादयितुं कलिङ्गे दृष्टोऽसीति परोक्त्यानुवादः ।  
सूत्रान्तरेण - अत्यन्तापह्नवे लिड्वक्तव्यः इति वार्तिकेन ।  
तादृशाज्ञापकबलेत्यादि । नाहं कलिङ्गान् जगामेति स्थलविषयतयैव णलुत्तमो वेति शास्त्रोपपत्तेः तस्य ज्ञापकताकथनमसङ्गतमित्यर्थः ।  
स्वरूपसन्नेवेति । एवेन शाब्दबोधे भानस्य व्यवच्छेदः ।  
इदन्तु बोध्यम् । परोक्षत्वविवक्षैव लिटः साधुतानियामिकेत्यभिहितं भट्टाचार्यैः । यथा परोक्षेऽपि परोक्षत्वविवक्षाया अभावान्न लिट् भवति एवं अपरोक्षेऽपि परोक्षत्वविवक्षायां लिट् साधुः । व्यातेने इत्यत्र क्रियायाः परोक्षत्वं विवक्षितमाचार्यैः । किमर्थं‌ विवक्षितमिति चेत् । इयं क्रिया अत्यानायासनिष्पाद्या यत्र काले मयापि न साक्षात्क्रियते इत्येवं‌ अनायाससिद्धत्वप्रतीतये । युक्ता चेयं सरणिः व्यातेने इत्यत्र लिटः साधुत्वोपपादने । कथमन्यथा लिडर्थस्य अनद्यतनत्वस्य भूतत्वस्य च तत्राभावेन लिटः साधुता भवेत् । सुकरत्वशीघ्रनिर्वर्त्यत्वादिप्रतितिजननाय भूतत्वानद्यतनत्वादिविवक्षायाः सत्त्वेन तत्साधुताया उपपादनीयत्वात् । न च वक्तृसाक्षात्काराविषयरूपस्य परोक्षत्वस्य तत्र बाधात् आहार्यपरोक्षानङ्गीकाराच्च कथं तत्र शाब्दबोध इति वाच्यम् । गौणमुख्यसाधारणं परोक्षत्वं लिडर्थः । वक्तृसाक्षात्काराविषयत्वं मुख्यम् । अत्यनायासनिष्पन्नत्वं गौणं परोक्षत्वम् । तदेव व्यातेने इत्यत्र शाब्दबोधे भासते । गङ्गायां घोष इत्यत्र शैत्यपावनत्वादिविशिष्टतिरस्य शाब्दबोधे भानमिवेति ।  
केचित्तु श्येनेनाभिचरन्यजेतेत्यत्र यथा बाधात् लिडर्थस्य बलवदनिष्टाननुबन्धित्वस्य न धात्वर्थे भानम् । तथा व्यातेने इत्यत्र बाधात् लिडर्थः परोक्षत्वं धात्वर्थे न भासते । न च 'अध्यास्त सर्वर्तुसुखामयोध्यामित्यत्र परोक्षसत्त्वे परोक्षत्वाविवक्षया न लिट्' इति ग्रन्थेन परोक्षत्वविवक्षाया एव लिट्साधुतानियामकत्वं गम्यते इति तेन विरोध इति वाच्यम् । परोक्षत्वविवक्षाया लिडेवैति तदाशयादिति वदन्ति ।  
अन्ये तु व्यातेने इति विभक्तिप्रतिरूपकमव्ययमिति कल्पनान्न दोष इत्याहुः ।  
अत्र "ननु यदि परोक्षत्वं लिडर्थः‌ तदा अध्यास्त सर्वर्तुसुखामयोध्यामित्यत्रायोध्यायाः परोक्षत्वेन लिट एव प्रयोगः स्यात् न त्वध्यास्तेति लङ्प्रयोग इत्याशङ्क्याह - अध्यास्तेति" (६०९ पृ) इत्यादर्शः । लकारार्थस्य धात्वर्थाध्यासनक्रियायामेवान्वयः नायोध्यायामिति अयोध्यायाः परोक्षत्वं न लिडापत्तौ प्रयोजकम् । परन्तु अध्यासनक्रियाया एव । तस्मात् अयोध्यायाः परोक्षत्वोक्त्या अयोध्याधिकरणकाध्यासनक्रियाया एव परोक्षत्वं विवक्षितमिति बोध्यम् ।  
"एतादृशज्ञापकबलेन व्यातेने इत्यत्र लिटः साधुत्वोपपादनम्य्पायकारोक्तमयुक्तमेव । व्यातेने इत्यत्रात्यन्तापह्नवस्याभावात् क्रियाया अपरोक्षत्वेऽपि सूत्रान्तरेणोक्तेन अत्यन्तापह्नवस्थले एव लिड्विधानादित्यर्थः' (६१० पृ) इत्यादर्शः । अत्रात्यन्तापह्नवाभावः तादृशज्ञापकबलेन लिटः साधुत्वोपपादनस्यायुक्तत्वे कथं हेतुर्भवति । अत्यन्तापह्नवे लिड्वक्तव्य इति अनुशासने लिटः साधुत्वोपपादनस्यायुक्तत्वे हि तदभावो हेतुर्भवति । ज्ञापकबलेन लिडुपपादने अत्यन्तापह्नवः नापेक्षितः । तसादत्यन्तापह्नवे लिड्विधानण् तादृशज्ञापकताविघटकमित्येव मूलाशयः । तस्य विघटकत्वञ्चेत्थम् । परोक्षत्वशून्येऽपि अत्यन्तापह्नवस्थले लिटो विधानात् तादृशस्थलविषयतयापि णलुत्तमो वेति शास्त्रचरितार्थ्यात् ज्ञापकताकथनमसङ्गतमिति ।

  

  

  

  





> --  

> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  

> To view this discussion on the web visit > [https://groups.google.com/d/msgid/bvparishat/CAJH_SbxAPkKCMdGZE%3DFtyP%3DRnLskzFaRwgwHMJdckED%3DDONo1Q%40mail.gmail.com](https://groups.google.com/d/msgid/bvparishat/CAJH_SbxAPkKCMdGZE%3DFtyP%3DRnLskzFaRwgwHMJdckED%3DDONo1Q%40mail.gmail.com?utm_medium=email&utm_source=footer).  

  
  
--  

Dr. Dhaval Patel, I.A.S

Collector and District Magistrate, Surat  

[www.sanskritworld.in](http://www.sanskritworld.in)

