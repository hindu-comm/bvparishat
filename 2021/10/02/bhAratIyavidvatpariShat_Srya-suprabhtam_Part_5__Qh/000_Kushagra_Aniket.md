+++
title = "000 Kushagra Aniket"

+++
[[Kushagra Aniket	2021-10-02, 13:11:42 [Source](https://groups.google.com/g/bvparishat/c/QhBTpRB26ag)]]



सर्वेभ्यो नमः।  
  
Presenting the fifth and part of the Sūrya-suprabhātam:  

  

-श्रीसूर्यसुप्रभातम्-  

  

-पञ्चमं प्रभातम्-  
  
(मङ्गलाशासनप्रभातम्)  
  
कमलाकरमित्र विचित्ररुचे  
रजनीपतिपालक पुण्यशुचे।  
जनपावन पावकरश्मिनिधे  
विजयी भव देव कृपाजलधे॥१  

  

भवतापनिवारण विश्वपते  
जगदादिनिधान पुराणकवे।  
उडुलोकमणे रघुवंशगुरो  
विजयी भव भास्कर देव रवे॥२  

  

हरिरूप अनन्तभुजङ्गपते  
हररुप विलोलकुरङ्गधर।  

अदितिप्रभवाच्युतसोदर हे  

विजयी भव सूर दिवाकर हे॥३

  

सकलार्थविवेचनदायक हे  

गणितादिविधानविधायक हे।

हरिदश्व तमोपह धामनिधे  
विजयी भव भृङ्गसहायक हे॥४  

  

अपगाजलशोषकपोषक हे

जलदागमकारक तोषक हे।

शरदागमकालविशिष्टसखे

विजयी भव नाथ विभाकर हे॥५  

  

विरहानलशीतल शैत्यहर

प्रमथाधिपदक्षिणनेत्रवर।

पवनोद्धतताण्डववाहक हे

विजयी भव कल्मषदाहक हे॥६

  

जय केसरिनन्दनदेशिक हे

यमुनायमकर्णपितस्तरणे।

शनितात सदा दशमस्थबलिन्

विजयी भव कोटिगभस्तिरथिन्॥७

  

इति नव्यविभातमनोज्ञततिं

कविबालकुशाग्रकृतां प्रणतिम्।

शृणु हे जनजीवनकर्मपते

विजयीभव सूर्य सुदीप्तिमते॥८

  

इति श्रीकुशाग्रकविविरचिते श्रीसूर्यसुप्रभाते मङ्गलाशासनप्रभाताख्यं पञ्चमं प्रभातम्।  

  

इति श्रीसूर्यसुप्रभातं सम्पूर्णम्।

  

Part 5:<https://www.kavisamaya.org/uncategorized/surya-suprabhatam-part-5/>

  

All five parts can be read here: <https://www.kavisamaya.org/author/kushagra/>

  

Best,

Kushagra

  

Kushagra Aniket

Economist and Management Consultant  

Columbia University'21  

Cornell University'15

New York, NY, U.S.A.

[ka...@cornell.edu]()

  

