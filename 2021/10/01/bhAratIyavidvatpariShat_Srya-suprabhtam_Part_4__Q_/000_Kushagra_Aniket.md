+++
title = "000 Kushagra Aniket"

+++
[[Kushagra Aniket	2021-10-01, 05:59:48 [Source](https://groups.google.com/g/bvparishat/c/Q_29mvhCiHk)]]



सर्वेभ्यो नमः।  
  
Presenting the fourth part of the Sūrya-suprabhātam:  
  
-श्रीसूर्यसुप्रभातम्-  

  

-चतुर्थं प्रभातम्-  
  
(विनोक्तिप्रभातम्)  
  
जलदो न विना रविना जलदः  
सुखदो न विना रविना च शशी।  
वरदा न विना रविना धरणी  
रविरेव ममास्तु सदा शरणम्॥१  
  
तरवो न विना रविना फलदाः  
सलिलं न विना रविना रसदम्।  
ऋतवो न विना रविना प्रियदा  
रविरेव ममास्तु सदा शरणम्॥२  
  
जलधिर्न विना रविना धनदः  
कमला न विना जलधिं जनिता।  
मधुहा न विना कमलां मुदितो  
रविरेव ममास्तु सदा शरणम्॥३  
  
विबुधो न विना रविना रुचिमान्  
रजनी न विना शशिना ललिता।  
कुमुदं न विना रजनीं स्फुटितं  
रविरेव ममास्तु सदा शरणम्॥४  
  
क्षितिपा न विना रविना रघवो  
महितो न विना रघुभिश्च हरिः।  
निहता न विना हरिणा दनुजा  
रविरेव ममास्तु सदा शरणम्॥५

  

सुमनो न विना रविना सुमनः

स्रगियं न विना सुमनो रचिता।

सुहृदां न विना स्रजमेव यशो

रविरेव ममास्तु सदा शरणम्॥६

  

नयने न विना रविनास्तु विभा

कविता न विना नयनं लिखिता।

कवयो न विना कवितां प्रथिता  
रविरेव ममास्तु सदा शरणम्॥७

  
न पयश्च विना रविना भुवने  
जलजं न विना पयसा सरसि।  
अजलं ह्यसुमं भवतु क्व सरो  
रविरेव ममास्तु सदा शरणम्॥८  

  

जलजातविकासकलानिपुणस्  
त्वमसि प्रियबन्धुररिस् तमसाम्।  
उदयाचलनाथ सनाथमिमं  
दिननाथ कुरुष्व सदा प्रणतम्॥९  

  

इदमेव विनोक्तियुतं चरितं

सुविभातदिने मिहिरस्य मुदा।

पठतां स्मरतामनुकूलतया

रविरस्तु सदा भवभूतिकरः॥१०

  

इति श्रीकुशाग्रकविविरचिते श्रीसूर्यसुप्रभाते विनोक्तिप्रभाताख्यं चतुर्थं प्रभातम्।  

  

Part 4:<https://www.kavisamaya.org/uncategorized/surya-suprabhatam-part-4/>

  

All parts can be read here:<https://www.kavisamaya.org/author/kushagra/>

  

Best,

Kushagra

  

Kushagra Aniket

Economist and Management Consultant  

Columbia University'21  

Cornell University'15

New York, NY, U.S.A.

[ka...@cornell.edu]()

  

