+++
title = "015 Pankaj Vyas"

+++
[[Pankaj Vyas	2021-06-27, 03:37:57 [Source](https://groups.google.com/g/bvparishat/c/HlWl0RBzgSg)]]



आचार्येभ्यः प्रणामाः

प्रसङ्गेऽस्मिन् एकदा विचारितोऽयं विषयः प्रस्तूयते -

कथं देवानांप्रियो मूर्ख इति ?

 अथेदानीं विचार्यते कथं देवानांप्रियो मूर्ख इति ? तत्र पस्पशायां भाष्ये ज्ञाने धर्म उत प्रयोगे इति प्रश्ने शास्त्रज्ञानपूर्वके प्रयोगेऽभ्युदय इति समादधौ भाष्यकृत्, तत्रैवोद्योते नागेशः - शब्दज्ञानमेव तन्मूलं, प्रयोगस्तु तस्य द्वारमित्याह। एवन्तर्हि लोके ‘मूर्ख’ इत्यर्थे वृत्तस्य ‘देवानांप्रियः’ इति शब्दस्य देव-प्रियशब्दाभ्यां निष्पन्नत्वाद् भ्रान्त्या प्रशंसायां तस्य प्रयोगो मा भूत्, अतस्तद्विषयिणी मीमांसा सप्रमाणमत्र प्रवर्तते।

लोके कश्चिच्छब्दः केनापि प्रवृत्तिनिमित्तेन कस्मिँश्चिदर्थे प्रवर्तते। कथं तर्हि देवानांप्रियो मूर्खोऽभवत् तत्र प्रमाणं मृगयामहे। तत्र भाष्ये “अलुगुत्तरपदे” (6-3-1) इत्यधिकारे अलुक्प्रकरणे “षष्ठ्या आक्रोशे” (6-3-21) इति सूत्रे वार्तिककारः “देवानांप्रिय इति च” इत्याह। तत्र प्रकरणाद् गम्यते निन्दार्थे षष्ठ्या अलुग्विधीयत इति। परं भाष्यकृता न तत्रार्थनिर्देशः कृतः। कथं ज्ञायते निन्देयं प्रकृते मूर्खार्थे केन प्रवृत्तिनिमित्तेनेति चेद् “अजेर्व्यघञपोः” (2-4-46) इति सूत्रे भाष्ये सूतवैयाकरणयोर्वार्तालापप्रसङ्गे उपहसति सूतो वैयाकरणमुद्दिश्य, तेन अपप्रयोगे कृते। तदित्थं - “सूत आह - (वैयाकरणं प्रति) प्राप्तिज्ञो देवानांप्रियः, न त्विष्टिज्ञः इष्यत एतद्रूपमिति”। अत्र कैयटः - देवशब्दो मूर्खवाची। मूर्खाणाञ्च प्रिया मूर्खा एव भवन्ति। अथवा सुखासक्ततया शास्त्रेऽनभियोगोऽनेन प्रतिपाद्यते। इत्येतत्कैयटवचनमनुसृत्य भट्टोजिदीक्षितः कौमुद्यां “देवानांप्रिय इति च मूर्खे” इति वार्तिकं सार्थं पपाठ। तेन ज्ञायते मूर्खेऽयं शब्दो वृत्तः।

अत्र समीक्षा - यद्यपि कौमुदीस्थवार्तिकपाठेन कैयटवचनेन च ज्ञायते देवानांप्रिय इति षष्ठ्या अलुकि अयमर्थो भवति। परन्तु भाष्यकृता नहि प्रकृतवार्तिकव्याख्याने नापि अजेर्वी’ इति सूत्रे भाष्ये एतादृशोऽर्थः कण्ठतो निर्दिष्टः। तथापि अजेर्वी’ इति सूत्रे भाष्ये सूतवैयाकरणयोर्वार्तालापप्रसङ्गेन स्पष्टं व्यज्यते यच्छब्दोऽयं मूर्खवाचीति। यतः स वैयाकरणः शब्दप्रकियामाश्रित्य सारथिः इत्यर्थे प्राजितेति प्रयोक्तव्ये ‘प्रवेता’, सूत इति दुःसूत इति वा वक्तव्ये ‘दुरुत’ इति प्रयुङ्क्ते, तेन स्पष्टं तस्य मूर्खत्वम्। तत्र सूतेन उपहसितत्वान्निन्दा तस्य गम्यते, निन्दायां गम्यमानां षष्ठ्या अलुगत्र विहितः देवानांप्रिय इति।

परमिदमत्र विचार्यं यत् कोषादिषु देवशब्दस्य मूर्खवाचित्वाभावात् कथं कैयटेन तथा व्याख्यातमिति चेदुच्यते - देवशब्दो हि ‘दिवु क्रीडाविजिगिषाव्यवहारद्युतिस्तुतिमोदमदस्वप्नकान्तिगतिषु’ इत्यस्माद्धातोः पचाद्यचि निष्पन्नः। तत्र यः प्रथमोऽर्थः क्रीडा इति तत्स्वीकृत्य बालमनोरमाकारेण व्याख्यातं - देवाः क्रीडासक्ताः मूर्खा इत्यादि। अत्र क्रीडनं नाम द्यूतक्रीडादिव्यवहारः, आदिना सुरापानम्, अप्सरसो नर्तनमित्यादिषु आसक्तिर्ग्राह्या। अत एव एतादृशासक्त्या औदासीन्येन बहुधा दानवैः तेषां पराजयवञ्चनादिसम्भूतमिति पुराणादिषु प्रोक्तम्। एतेन देवगणानां मूर्खत्वमभिव्यक्तं भवति। एतत्क्रीडनमेवात्रार्थे अस्य शब्दस्य प्रवृत्तिनिमित्तम्। एतदेवाभिप्रैत्य कैयटग्रन्थो प्रवृत्त इति ज्ञेयम्।

अत एतावता प्रबन्धेन निष्कर्षस्त्वयं यत् क्वचिदपि सभायां मा भूम देवानां प्रियाः, अतो मा प्रयुक्ष्महि व्यस्तं कस्यचित्प्रशंसायाम् “एते विष्णोः प्रियाः, सरस्वत्याः प्रियाः, विदुषां प्रियाः” इत्यादिवद् भ्रान्त्या कदाचिदपि। यदि वा प्रयुञ्जीमहि कञ्चिद् देवपरायणमुद्दिश्य तदीयप्रशंसावचने तदा ‘देवप्रिया’ इति समस्तमेव। व्यस्तेन तु निन्दैव गम्यते न प्रशंसेत्यलं विस्तरेण। (पङ्कजो व्यासः)



  

  

Dr. Pankaj Kumar Vyas  
Associate Professor

Department of Vyakarana  
National Sanskrit University

(Erstwhile Rashtriya Sanskrit Vidyapeetha)

(Central University)  
Tirupati (A.P.) - 517507

Mob. - 09896901818  

     07988433623

  

  





> To view this discussion on the web visit > [https://groups.google.com/d/msgid/bvparishat/CAB3-dzeVt7aVhNweSnpM2oqEZjB%2BeMnT3q7d2cGRa6hp1NvoMA%40mail.gmail.com](https://groups.google.com/d/msgid/bvparishat/CAB3-dzeVt7aVhNweSnpM2oqEZjB%2BeMnT3q7d2cGRa6hp1NvoMA%40mail.gmail.com?utm_medium=email&utm_source=footer).  

