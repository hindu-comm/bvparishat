+++
title = "009 Nagendra Pavana"

+++
[[Nagendra Pavana	2021-06-10, 19:13:03 [Source](https://groups.google.com/g/bvparishat/c/rdwXjlkvbsQ)]]



नमो विद्वद्भ्यः ।  

चवर्गपञ्चमवर्णोच्चारणे अस्ति बहूनां विप्रतिपत्तिरिति निर्विवादम् । किन्तु यत् स्वरूपमनुषक्ते दृश्ये श्रव्ये च तत्र भवान् विवृण्वन्नुच्चारयति तद्धि न दोषादपेतम् ।  

  

इह विप्रतिपत्तिहेतौ विचार्यमाणे एवं प्रतीयते - नायं वर्णः स्वतन्त्रतयोपलभ्यते, सर्वत्र ह्येष वर्णान्तरसंयुक्त एव श्रूयते । क्वचित् पूर्वो भवति - पञ्च, अञ्जनम् इत्यादिषु यथा । क्वचिच्च परः - यज्ञः, याच्ञा इत्यादिषु यथा । यस्तु 'ञुङुवे' इत्यादिषु विरलप्रयोगाणां धातूनां रूपेषूपलभ्यते स तु विदुषामपि न प्रयोगमारूढः, किं पुनरितरेषाम् । एवं च स्वतन्त्रः प्रयोगोऽस्य लोके अत्यन्तमप्रसिद्धः । स च भगवता पाणिनिना कल्पितेषु प्रत्ययादिषु शास्त्रप्रक्रियामात्रोपयोगुषु दृश्यते । अत एवैष स्थानं संशयस्य ।  

इत्थं सति स्वरूपनिर्णयोऽस्य शास्त्राश्रयणेन कर्तुमुचितः, तदविरुद्धसम्प्रदायवलम्बेन च ।  

  

नासिकोपस्कृतं ताल्वस्य स्थानम्, स्पृष्टं चाभ्यन्तरः प्रत्यत्नः । तदेवं सति वर्णस्यास्योच्चारणे जिह्वायाः सर्वात्मना तालुनि स्पर्शो न्याय्यः । अपि च, जिह्वायाः पार्श्वयोरपि वायुनिःसरणस्यावकाशो न भवेत् । सर्वेषां स्पर्शवर्णानाम् उच्चारणम् एवंविधमेव । नासिका चास्य द्वितीयं स्थानमिति हेतोः ततो वायुना अवश्यं निःसरणीयम् ।  

  

सम्प्रति द्वेधाऽस्योच्चारणं श्रूयते । तदधोऽनुषक्ते ध्वनिमुद्रणद्वये श्रूयताम् ।  

  

प्रथमे यत् स्वरूपं श्रूयते न तस्योच्चारणे जिह्वामध्यस्य तालुनि सर्वात्मा स्वर्शो भवति, न वा पार्श्वतो वायुर्न निःसरति । यदि च नासिकामार्गोऽवरुद्ध्येत तथाऽपि कश्चन ध्वनिरुत्पद्यत एव । एवं चात्र आभ्यन्तरप्रयत्नः स्पर्शाख्यो नास्तीति निश्चयः । सति तु तस्मिन्, नैवं ध्वनेरुत्पत्तिः संभवेत् । क् ख् च् छ् ट् ठ् इत्यादीन् स्पर्शवर्णानुच्चार्य स्वयमनुभूयताम् । यावत् संयुक्तयोः स्थानकरणयोर्विभागो न भवति तावन्न कश्चिद् ध्वनिरुत्पद्यते । नकारादेरपि वर्गपञ्चमस्योच्चारणे नासिकामार्गेऽवरुद्धे न कश्चिद् ध्वनिरुत्पद्यते ।  

अपि च वर्णस्यैतत् स्वरूपं 'सय्यन्ता' इत्यादिषु श्रूयमाणस्य यकारस्यानुनासिकस्य अत्यन्तं सदृशम्, सर्वथा अभिन्नमेव वा । अतो नैतत् साधु स्वरूपं ञकारस्य ।  

  

द्वितीये हि प्रकारे जिह्वायास्तालुनि स्पर्शः स्पष्टः । नहि जिह्वापार्श्वाभ्यां वायुर्निःसरति । न च नासिकाबिलोपरोधे कश्चिद्वर्णः शक्यत उच्चारयितुम् । प्रयोगेणैतत् परीक्षितुं शक्यम् । एवमत्र तालुनि स्पृष्टाख्यस्य प्रयत्नस्य स्फुटत्वादिदमेव शास्त्रानुमतं वर्णस्य स्वरूपमिति सुखावसेयम् ।  

  

स्वतन्त्रतया अप्रसिद्धानां वर्णनां स्वरूपं प्रसिद्धोच्चारणेभ्यः शब्देभ्यः अपोद्धारेणापि सुग्रहम्, यमानामिव । तदेवं सति पञ्च, चञ्चल, अञ्जन इत्यादिषु शब्देषु प्रसिद्धोच्चारणेषु चकारपूर्ववर्तिनो वर्णस्य यादृशं स्वरूपं दृश्यते, तदेव तस्य न्याय्यम्, सर्वथा शास्त्रोक्तलक्षणानुगतं च । यत्तु तत्र भवता अनुषक्ते दृश्ये एतेष्वेव ञकारोच्चारणे दोष आपाद्यते तत्तु निर्मूलम्, तत्सम्मतस्य वर्णस्वरूपस्य (मया प्रदर्शितस्य प्रथमप्रकारस्य) शास्त्राननुमतत्वात् । तत्रैव दृश्ये ङकारादेः 'अङ्ग' इत्यादिकमुच्चारणं तत्कृतं तदीयस्योच्चारणपाटवस्य दर्पणम् ।  

  

अयं चात्र मम निष्कर्षः - द्वितीये प्रकारे यत्स्वरूपं ञकारस्य तदेव शास्त्रानुसारितया , बहुतरशिष्टप्रयोगारूढतया, अपोद्धृतवर्णस्वरूपसंवादितया च युक्तम् ।  

प्रथमे प्रकारे तु यत् स्वरूपं तन्न ञकारस्य अपितु अनुनासिकयकारस्य ।  

  

अत्र यदविज्ञातं विज्ञातव्यम्, अपरीक्षितं वा परीक्षणीयं तद् विद्वद्भ्यः श्रोतुमिच्छामः ।  

  

इति निवेदयति,  

नागेन्द्रपवनः  

  

  

  





> --  



