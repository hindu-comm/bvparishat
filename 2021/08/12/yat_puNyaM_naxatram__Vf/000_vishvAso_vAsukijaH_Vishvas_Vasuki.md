+++
title = "000 विश्वासो वासुकिजः (Vishvas Vasuki)"

+++
[[विश्वासो वासुकिजः (Vishvas Vasuki)	2021-08-12, 17:53:50 [Source](https://groups.google.com/g/bvparishat/c/VffdIuYQ_jo)]]



तैत्तिरीयब्राह्मणे१.५.२ इत्यत्र -

  

यत्पुण्य॒न्नख्ष॑त्रम् ।  
तद्बट्कु॑र्वीतोपव्यु॒षम् ।  
य॒दा वै सूर्य॑ उ॒देति॑ ।  
अथ॒ नख्ष॑त्र॒न्नैति॑ ।  
याव॑ति॒ तत्र॒ सूर्यो॒ गच्छे᳚त् ।  
यत्र॑ जघ॒न्य॑म्पश्ये᳚त् ।  
ताव॑ति कुर्वीत यत्का॒री स्यात् ।  
पु॒ण्या॒ह ए॒व कु॑रुते ।

  

इति वर्तते। अस्यावगतौमम बहुभ्यो वर्षेभ्यः क्लेश आसीद्, यो ऽधुना पुनश्चिन्तनेननिवारितः। तद् अधुना प्रस्तौमि।

  

यत् पुण्य॒न् नक्ष॑त्रम्, तद् बट् कु॑र्वीतोपव्यु॒षम्।  
य॒दा वै सूर्य॑ उ॒देति॑, अथ॒ नक्ष॑त्र॒न्(अस्तं)नैति॑,, याव॑ति॒ तत्र॒ सूर्यो॒ गच्छे॑त् यत्र॑(पुण्य-नक्षत्रं)जघ॒न्यं॑(=अस्तम्)पश्ये॑त् - ताव॑ति कुर्वीत यत्का॒री स्यात् । पु॒ण्या॒ह ए॒व कु॑रुते ।

ए॒वं ह॒ वै य॒ज्ञेषु॑ञ्च श॒तद्यु॑म्नञ्च मा॒त्स्यो नि॑रवसाय॒याञ्(→निःशेषेण श्रैष्ठ्यम्)च॑कार ॥

  

इत्येवम्अवगमनम्साधु।

  

कुतः? पुण्य-नक्षत्रस्य सत्-प्रभाव इष्यते।  
  
 - चान्द्रास्तित्वे सति नक्षत्रस्य तादृक् प्रभावो भवतीति प्रयोजनं सूत्रकाले तु दृश्यते।  
 - अत्र तु - यावन् नक्षत्रं खे राजते तावत् तत्प्रभावेण कर्म प्रशस्तम् भवतीति ज्ञेयम्। अस्तंगमनकालनिश्चयार्थं ह्य् उदये नक्षत्रस्थानबट्करणादिकम्।  
  
**पूर्वव्याख्यात्रसामञ्जस्यम्**  
  
तत्रभवन्तौभास्करसायणौ (सायणभाष्ये[ऽत्र](https://archive.org/stream/Anandashram_Samskrita_Granthavali_Anandashram_Sanskrit_Series/ASS_037_Taittiriya_Brahmanam_with_Sayanabhashya_Part_1_-_Narayanasastri_Godbole_1934#page/n233/mode/2up), भट्टभास्करभाष्ये[ऽत्र](https://archive.org/stream/taittiriya/taittiriya_brahmana_bhaskara_01#page/n259/mode/2up)।) यथावगतवन्तौ, तन्न।

  
  

ताभ्याम् एतौ पक्षौ प्रस्तुतौ(भट्टभास्करशब्दैः)-  
  
१ अथैवं ज्ञात्वा तस्मात् चिह्नितात् प्रदेशात् जघन्यं पश्चाद्भागत्वेन यत्र पश्येत् तत्राकाशप्रदेशे यावति काले सूर्यो गच्छेत् तावति ततः प्रागेव कुर्वीत अविपर्यस्तः स्वं तत् कर्म यत्कारी यत् कर्म करिष्यन् स्यात् ।  
  
२ केचिदाहुः - '\*\*अथ नक्षत्रं नैति\*\*' इत्यन्तं समानम् । \*\*यावति\*\* काले तत्र चिह्निते प्रदेशे सूर्यो गच्छेत्, यावता कालेन तं ख-देशं प्रविशेत् ततः प्रभृति कर्म कुर्यात् । आ-कुत इत्याह - यावति काले तत् पुण्यं नक्षत्रं \*\*जघन्यं\*\* अस्तं गतं पश्येत् अस्तं गच्छता चरमं पश्येत् गणयेत् तावति ततः ततः प्रागेव कुर्यात् न ततः परमिति ॥  

  

द्वयम् अपि न तृप्तिकरम्।  
  
- प्रथमपक्षे - कुतः तावान् एव कालः प्रशस्तः, यावत् सूर्यः खे नक्षत्रस्थानं कदाचिद्दृष्टं नैति? विदितम् एव सर्वैर् अपि यन् नक्षत्र-सूर्ययोर् अन्तरं न परिवर्तते - सूर्येण सहैव नक्षत्रम् अप्य् अग्रे सरति तद्दिने।



\- भट्टभास्करद्वितीयपक्षे - कुतः "यावता कालेन तं ख-देशं प्रविशेत् ततः प्रभृति कर्म कुर्यात्" इति? समान आक्षेपः।  
  
- "उदयकाले सूर्यप्रकाशसहितनक्षत्रयात्रया +ऊर्जिते खभागे वर्तमानेन सूर्येण +अनुगृह्यत इति भावः। एवं सूर्यो नक्षत्रे वर्तमान इव भाव्यते।" इति किञ्चिद् वक्रं समाधानं न तृप्तिकरम्।

  

  
  
  

--  

--  
Vishvas /विश्वासः  
  

