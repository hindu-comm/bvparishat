+++
title = "012 sudiptamunsi1987"

+++
[[sudiptamunsi1987	2021-09-10, 11:02:43 [Source](https://groups.google.com/g/bvparishat/c/YKP0YUS3hMw)]]



अत्र प्रस्तूयते द्वितीयसांख्यकारिकातत्त्वकौमुद्याः त्यक्तमहामहोपाध्यायपण्डितपञ्चाननतर्करत्नभट्टाचार्यकृतपूर्णिमाभिधटीकातः प्रासंगिकोऽंशः -

  

"मीमांसकादिमतं खण्डयति – न च मा हिंस्यादिति अयमाशयः इष्टसाधनत्वं बलवदनिष्टाननुबन्धित्वञ्च द्वयमेव वैदिकविधिप्रत्ययार्थः। न तु बलवदनिष्टाननुबन्धित्वे सतीष्टसाधनत्वं गौरवात्, श्येनेनाभिचरन् यजेतेति वेदस्याप्रामाण्यापाताच्च, अभिचारस्य मन्वादिभिरुपपातकगणे पठितत्वेन तस्य नरकरूपबलवदनिष्टानुबन्धित्वध्रौव्यात्। न चाततायिनमायान्तं हन्यादेवाविचारयन्नित्यादि मनुवचनादिभिराततायिशत्रुवधस्य फलतो नरकानुत्पादकत्वप्रतिपादनेन तत्रैव श्येनाभिचारप्रवर्तकवेदस्य प्रामाण्यमस्त्विति वाच्यम् आततायिनमायान्तं हन्यादेवेत्यादिवचनानां दण्डप्रकरणीयत्वेनार्थशास्त्रतया धर्मशास्त्रापेक्षया दौर्बल्यात् धर्मशास्त्रं तावदाततायिशत्रुवधस्यापि पापयोनितां स्पष्टमभिधत्ते। तथाहि श्रीमद्भगवद्गीता – पापमेवाश्रयेदस्मान् हत्वेतानाततायिन इति। तस्मादाततायिशत्रुहन्तॄणां न राजदण्डार्हता परन्तु दुरितोत्पत्तिरस्त्येवेत्यर्थशास्त्रधर्मशास्त्रयोर्विरुद्धः पन्थाः। अत एव आततायिनमायान्तमित्यादिकमर्थशास्त्रं तच्च धर्मशास्त्रात्तु दुर्बलं यथोक्तं याज्ञवल्क्येन – स्मृत्योर्विरोधे न्यायस्तु बलवान् व्यवहारतः। अर्थशास्त्रात्तु बलवद्धर्मशास्त्रमिति स्मृतिरित्युक्तं स्वामिपादैः। एतेन तुलबलयोरिव दुर्बलबलीयसोः शास्त्रयोर्विरोधपरीहारार्थमाततायिवधे पापदतदभावयोराततायिनो गुणातिरेकतदभावाभ्यां व्यवस्थापनं प्रत्युक्तम्। (पु. १४)"

इति

मुंसीत्युपाधिकेन श्रीसुदीप्तशर्मणा

  

**SUDIPTA MUNSI  
Ph.D. Research Fellow,  
Department of Literature, Languages and Cultural Heritage,  
University ofCagliari, Sardinia, Italy;  
Former Scientific Collaborator,  
Institute for the Cultural and Intellectual History of Asia,  
Austrian Academy of Sciences, Vienna, Austria.**



