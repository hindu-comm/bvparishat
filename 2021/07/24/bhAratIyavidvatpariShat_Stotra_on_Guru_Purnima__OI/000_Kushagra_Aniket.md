+++
title = "000 Kushagra Aniket"

+++
[[Kushagra Aniket	2021-07-24, 20:15:32 [Source](https://groups.google.com/g/bvparishat/c/OIsPkD4hT9s)]]



सर्वेभ्यो नमः।  

  

अथ गुरुपूर्णिमायांस्वकीया गुरुस्तुतिः -  

  

मङ्गलाचरणम् -

  

ब्रह्मज्ञे प्रणवात्मिका कविगणे वागात्मिका शाब्दिकी  
क्षात्राणां समरात्मिका च वणिजामर्थात्मिका निश्चला।  
देवानां दमनात्मिका मनुकुले दानात्मिका या सदा

दैत्यानां च दयात्मिका गुरुमुखात् सा पातु वो भारती॥1  

  

विना दासोऽहमित्युक्तं न सोऽहमनुभूयते।  
तदैव शिवदासोऽहं सर्वदा सोऽहमेव च॥2  

  

श्रीगुरुदेवस्तवः -  
  
न त्वं स्तुत्यो विविधवचनैर् नत्वमेको गुणस्ते  
तस्मान्नेति श्रुतिमुखरितं चिन्तयेयं कथं त्वाम्।  
आशा मोघा भवतु न विभो स्तोतुकामस्य यस्मात्   
त्वं यद् रूपं जगति तनुषे सद्गुरो तत्स्तवीमि॥1  
  
कोऽत्र स्तुत्यः सकलभुवने त्वां विना दीनबन्धो  
स्तोतुं कस्त्वामिह च निपुणो निर्गुणं निर्विकारम्।  
त्वत्स्तुत्यर्थं तदपि कविभिर् निर्मिते शब्दजाले  
बद्धा वाणी व्रजति शरणं श्रीगुरोः पादयुग्मे॥2  
  
यावद्भक्तिर् विशति मयि ते सद्गुरो क्षेमकर्त्री  
तावच्छुद्धं भवति हृदयं सर्वसन्तापमुक्तम्।  
भक्त्या हीनं भ्रमतु विषयारण्यमध्ये मनश्चेद्  
भीतं चान्धं हतबलमिदं रक्षणीयं त्वयैव॥3  
  
चित्ते चिन्ता स्फुटति न कदा स्वात्मकल्याणहेतोश्  
चित्तं ग्लानिर् दहति न कदा लोकदावाग्निजाता ।  
चित्ते वृत्तिर्मम तु सहजा पाशवी नान्यथेयं  
तस्माद् योगिन् मम कुरु सदा चित्तवृत्तेर्निरोधम्॥4  
  
नैषा तृष्णा विबुध तव या पादरेणुप्रसक्ता  
नायं कामो गुरुचरण यस्तत्त्वचिन्तानुरागः।  
तस्माच्छूलं सकलमपि मे शोधयित्वा हृदिस्थं  
शश्वत्तापं हर कुरु शिवं जन्मजन्मान्तरेषु॥5  
  
अन्वेष्टुं न क्वचिदपि यते कौशलं काव्यलोके  
नालङ्कारान् न पदपटुतां नो गुणान् नार्थबोधम्।  
मग्नः शुद्धे सततमतले श्रीगुरोर्भक्तिसिन्धौ  
किं पश्येयं त्वदपरमतो नाथ शब्दप्रपञ्चम्॥6  
  
ब्रह्मा निष्ठस् तपसि विमुखो वासवो सादितेयः  
कृष्णः सुप्तो विपुलजलधौ ध्यानलीनो महेशः।  
रुष्टाः सर्वे यदि मयि गुरो नास्त्युपायः कथञ्चित्  
कल्याणाय त्वमसि शरणं त्वां विना रौरवाग्निः॥7  
  
पूजार्चाभिः स्तवननमनैरङ्घ्रिरत्ने त्वदीये  
नष्टोऽयं मे हृदयनिभृतो जाड्यमोहान्धकारः।  
आशीर्वादात् तव निशिथिनीध्वान्तदैत्यान्तकेयं  
मार्गालोकं प्रकटयति मे पूर्णिमाचन्द्रकान्तिः॥8  
  
आयातस्त्वं मम नयनयोः स्वप्नकाले निशायां  
प्रातर्लब्ध्वा धृतिमहमिमां लेखनीमाह्वयामि।  
यद्यद् दृष्टं परमममृतं सद्गुरो त्वत्स्वरूपं  
तन्मे मत्या च परिमितया कीर्तितुं प्रस्तुतोऽस्मि॥9  
  
पूर्णं स्तोत्रं भवतु किमिदं कोटिकल्पान्तरेषु  
नादिर्मध्यः परिणतिरपि त्वद्गुणानां कृपालो।  
इत्थं स्तुत्वा कुशमुखमतेः शान्तिमाप्नोत् कवित्व-  
माचार्येशः प्रथयतु च तत्पाठकेभ्यः सुशर्म॥10  

  

Best,

Kushagra

  

Kushagra Aniket

Economist and Management Consultant  

Columbia University'21  

Cornell University'15

New York, NY

[ka...@cornell.edu]()

  

