+++
title = "000 Madhav Deshpande"

+++
[[Madhav Deshpande	2021-05-26, 21:25:39 [Source](https://groups.google.com/g/bvparishat/c/H6r2ni4coFI)]]



On the occasion of Buddha's celebration, I am sharing a poem I wrote and published in 1966.

  

**कल्याणमित्रचरणौ शरणं प्रपद्ये**

\[Published in the Sanskrit Journal Bharatavani, November 1966\]



यस्य प्रसन्नतमवाक्प्रसरप्रवाह-

 निर्धौतनिर्मलविमर्शतरङ्गसङ्घे ।

कल्लोलकम्पितविलोलधियाप्यवाप्तम्

 स्थैर्यं मयाद्य तमहं सुगतं नमामि ॥१॥

नैवास्मि तन्मम यथा प्रतिभासते यद्

 विद्या न सा हृदि यया ममता न्यधायि ।

यन्मे स्वरूपमिह तत्परमार्थभूतम्

 यो मां प्रबोधयति तं जिनमानतोऽस्मि ॥२॥

यस्य प्रसादकलया लयमेत्यविद्या

 विद्योदय: करुणया च दयैकसिन्धो: ।

तस्यार्यधर्मविभवप्रसरैकहेतो:

 आत्मोदयाय चरणौ शरणं प्रपद्ये ॥३॥

यन्मोक्षवर्त्म नितरां श्रुतिभि: प्रशस्तम्

 येनैव पूर्वमुनय: प्रशमं प्रयाता: ।

उच्चावचां धियमवेक्ष्य शमैकहेतो:

 कल्याणमित्र इति भिन्नगिरादिदेश ॥४॥

कर्मप्रधानयजनादिविधिप्रसारम्

 आलोक्य हिंसनयुतं करुणार्द्रचित्त: ।

य: शोधयन् श्रुतिपथं श्रुतिनिन्दयैव

 ज्ञानैकमार्गणपरं निजगाद योगम् ॥५॥

यज्ञ: स एव खलु यत्र भवेत् प्रहाणम्

 यत्रैव वा भवति चित्तमिदं विमुक्तम् ।

तच्चित्तशुद्धिजननं निजदानशील-

 ज्ञानादिकं भवतु मे, न पशोर्विघात: ॥६॥

शुद्धि: पशोर्भवति चेन्मनुजस्य कोऽर्थ:

 पापं तदेव परमं खलु हिंसनं यत् ।

चेज्जायतेऽपि परमं पशुघातपुण्यम्

 कामं तदस्तु, न हि तत्र ममाभिलाष: ॥७॥

पापं च पुण्यमिति यत्सहसा वदन्ति

 बन्धो ह्यसौ नयति य: सुखदु:खमोहम् ।

प्रेयो हि यद् भवगतिं जनयेत् सुघोराम्,

 निर्वाणमेव परमं च ततोऽन्यदार्तम् ॥८॥

निर्वाणमस्ति न च नास्ति कुतोऽत्र शङ्का

 यावत्तदस्ति न च तादृशमीदृशं वा ।

प्रज्ञागमं निरुपधं तदनाद्यनन्तम्

 क्लेशप्रपञ्चशमनं शिवमात्मवेद्यम् ॥९॥

तद् ध्येयमेव परमं नरजीवितस्य

 यत्प्राप्तये ह्यनुदिनं यतयो यतन्ते ।

मार्गोऽयमस्य सुजना: कुरुतात्मधैर्यम्

 यानेन यात परमं पदमाप्तुकामा: ॥१०॥

दु:खं जगच्च सकलं प्रतिभासमानम्

 दु:खोदयो भवति सोऽप्यभिलाषहेतु: ।

तन्नाशने कृतधियो भवताप्रमत्ता:

 मार्गो ह्ययं प्रशमहेतुरिहोपदिष्ट: ॥११॥

स्वर्णस्य ताम्ररजतस्य च वैद्यशस्त्रम्

 लोहस्य वा व्रणशमं जनयेन्न चिन्ता ।

किं चिन्तया खलु यया न भवेदिहार्थ:

 तच्चिन्तनं भवति यत्परमार्थहेतु ॥१२॥

तद् वर्तनं खलु यतो मनसो विशुद्धि:

 तच्चिन्तनं खलु यतो मनसो विशुद्धि:

ध्यानं तदेव हि यतो मनसो विशुद्धि:

 धर्म: स एव हि यतो मनसो विशुद्धि: ॥१३॥

कायस्य शुद्धिरिह चेन्मनसो विशुद्धे:

 हेतुत्वमेति, भवतात्, न च हानिरस्ति ।

क्लेशावृते मनसि चेत् परिशुद्धकाय:

 किं तेन धौतबकवत् कलुषान्तरेण ॥१४॥

सा योदिता च मनस: परमा विशुद्धि:

 सा निर्वृतिश्च परमा, परमो रसोऽयम् ।

क्षीणो भवश्च, सफलाखिलशीलचर्या

 कार्यं कृतं भवति, लौकिकता न शिष्टा ॥१५॥

सर्वेऽपि ते सुगतशासनपारमेत्य

 निर्वाणसौख्यमनुभूय नितान्तशान्ता: ।

शान्तां शिवां सुखमयीं जगतो हिताय

 धर्मामृतप्लुतगिरं जगदुर्मुनीन्द्रा: ॥१६॥

तन्मार्गगामि हृदयं भवतान्मदीयम्

 तृप्तिश्च मे भवतु सौगतभारतीभि: ।

अद्यास्तु तत्परममङ्गलकामुकस्य

 सद्धर्म एष मम चित्तविशुद्धिमार्ग: ॥१७॥



Madhav M. Deshpande

Professor Emeritus, Sanskrit and Linguistics

University of Michigan, Ann Arbor, Michigan, USA

Senior Fellow, Oxford Center for Hindu Studies  

Adjunct Professor, National Institute of Advanced Studies, Bangalore, India

  

\[Residence: Campbell, California, USA\]  

