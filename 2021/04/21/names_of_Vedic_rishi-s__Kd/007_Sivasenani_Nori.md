+++
title = "007 Sivasenani Nori"

+++
[[Sivasenani Nori	2021-04-22, 23:36:22 [Source](https://groups.google.com/g/bvparishat/c/Kdlri1O9hec)]]



प्रणम्य विदुषः निवेद्यते।



यदि मन्त्रद्रष्टारः स्मृतीः न रचयामासुः, तत्साध्वेव। यथा यास्काचार्येणोक्तं निरुक्ते (1.20) "साक्षात्कृतधर्माण ऋषयो बभूवुः। तेऽवरेभ्योऽसाक्षात्कृतधर्मभ्य उपदेशेन मन्त्रान्सम्प्रादुः। उपदेशाय ग्लायन्तोऽवरे बिल्मग्रहणायेमं ग्रन्थं समाम्नासिषुः।वेदं च वेदाङ्गानि च।" ततोऽप्यवरेभ्यो धर्मशास्त्रमुपदिष्टम्।अपि च धर्मशास्त्रस्य मूलानि ब्राह्मणग्रन्थेषु प्रायः दृश्यन्ते न तु संहितासु। आचारोऽपि धर्मशास्त्रे प्रामुख्यं भजते। आचारः परमो धर्मः इत्युक्तं खलु। वेदेऽपि "ये तत्र ब्राह्मणाः सम्मर्शिनः।युक्ताआयुक्ताः। अलूक्षा धर्मकामास्स्युः। यथा तेतत्रवर्तेरन्‌।तथातत्रवर्तेथाः।" इति सम्मतिः पठ्यते। वेदाङ्गेषु “पृषोदरादीनि यथोपदिष्टम्“ (6.3.109) इत्याचार्यः पाणिनिः, गीतासु “स यत्प्रमाणं कुरुते लोकस्तदनुवर्तते” (3.21) इति भगवांश्च तदेव दृढीकरोति। रामायणमहाभारतयोः दृश्यमाना आचारा धर्मशास्त्रात् न विशिष्यते इत्यप्यवधेयः। तस्माद्धर्मशास्त्रं न वेदविरुद्धो वा नवीनाचारप्रवर्तको वास्ति। समासेन यदि दोषाः स्युः ते न हि शास्त्रनिष्ठाः किन्तु पुरुषनिष्ठा एव।



इति विरमति बुधजनविधेयः

शिवसेनानीः

  





> To view this discussion on the web visit > [https://groups.google.com/d/msgid/bvparishat/CAGwUMpRQZ2%3DBAOfg6a_g77p0KcTd9t5_vv2TDYUJ86j665TCVA%40mail.gmail.com](https://groups.google.com/d/msgid/bvparishat/CAGwUMpRQZ2%3DBAOfg6a_g77p0KcTd9t5_vv2TDYUJ86j665TCVA%40mail.gmail.com?utm_medium=email&utm_source=footer).  

