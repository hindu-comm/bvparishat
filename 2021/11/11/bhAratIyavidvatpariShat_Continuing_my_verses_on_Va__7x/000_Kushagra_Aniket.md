+++
title = "000 Kushagra Aniket"

+++
[[Kushagra Aniket	2021-11-11, 06:26:29 [Source](https://groups.google.com/g/bvparishat/c/7xgvd22qEg4)]]



सर्वेभ्यो नमः।  
  
नैष्काम्यशतके अद्यतनम्-  

  

प्रभो देहि शक्तिम्!  
  
महामोहसन्देहसन्दोहमध्ये  
महाज्ञानघोरान्धकारे रजन्याम्।  
समुद्धर्तुमात्मानमेवात्मना मे  
प्रभो देहि शक्तिं विभो देहि शक्तिम्॥१  

  

न मे सम्बलं किञ्चिदद्यास्ति बाह्यं  
करे साधनं विद्यते मे हितस्य।  
त्वमेवासि यन्ता शरण्यो हृदिस्थः  
प्रभो देहि शक्तिं विभो देहि शक्तिम्॥२  

  

सदा धावनेन व्यथां जानुनोर्मे  
सदा चिन्तया चैव मस्तिष्ककष्टम्।  
जगत्तर्जनाघातशल्यं प्रसोढुं  
प्रभो देहि शक्तिं विभो देहि शक्तिम्॥३  

  

कुरङ्गीकृतोऽहं भवारण्यमध्ये  
मनोजातकस्तूरिकागन्धमुग्धः।  
पटुव्याधबाणात् स्वरक्षार्थमद्य  
प्रभो देहि शक्तिं विभो देहि शक्तिम्॥४  

  

गतो मे वसन्तो निदाघो व्यतीतः  
पयोदागमाकाङ्क्षिणो जीवनस्य।  
अपर्णे विपर्णे स्वहेमन्तकाले  
प्रभो देहि शक्तिं विभो देहि शक्तिम्॥५  

  

कवेर् ज्ञातुमेवाभिधामुद्यतोऽहं  
ततो लक्षणां व्यञ्जनां चैव यत्नात्।  
मनो मेऽधुना वीक्ष्य वक्रोक्तिविद्धं  
प्रभो देहि शक्तिं विभो देहि शक्तिम्॥६  

  

Best,

Kushagra

  

Kushagra Aniket

Economist and Management Consultant  

Columbia University'21  

Cornell University'15

New York, NY, U.S.A.

[ka...@cornell.edu]()

  

