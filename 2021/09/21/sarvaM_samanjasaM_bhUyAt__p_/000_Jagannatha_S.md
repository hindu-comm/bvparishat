+++
title = "000 Jagannatha S"

+++
[[Jagannatha S	2021-09-21, 20:30:01 [Source](https://groups.google.com/g/bvparishat/c/p_dSw8C1NC8)]]



**सर्वं समञ्जसं भूयात्**  



मद्दन्तजातया सितवर्णधारया

जगदभवदतिपाण्डरम्।

आस्ये करालया धूतया ज्वालया

सर्वत्र संप्रति दरम् ।।



मृदुलानि पुष्पाणि झटिति कथमुग्राणि

रूपाणि धारयन्ति ?

अतितमां रुचिराणि सुरभिगन्धभराणि

पूर्वमासन् कियन्ति !



‍मनसि नरविसरेषु सपदि विदधानेषु

परिवर्तनं भीकरम्।

अहमपि न मौनेन तिष्ठामि ; वचनेन

परुषेण विध्याम्यरम्।।



अलमतिक्रोधेन विघ्नितविबोधेन

भवतु सर्वं स्वे स्थले।

कण्टः सुमायतां शक्तिरपि जायतां

दृढतराऽवनिमण्डले।।



कमलेषु भासतां भ्रमरव्रजः; सतां

स्पष्टां गिरामाह्वये।

धीः स्थिरा ज्ञायतां द्युत्या विजीयतां

क्लेशस्तमःसंचये।।



भान्तु मम कष्टानि सर्वतो मिष्टानि

चक्षुरुन्मीलनेन।

अन्यजनजीवने क्लेशमयसाधने

गाढपरिशीलनेन।।

  

एस्.जगन्नाथः मैसूरु  





