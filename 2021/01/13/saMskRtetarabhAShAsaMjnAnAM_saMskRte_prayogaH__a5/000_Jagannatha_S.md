+++
title = "000 Jagannatha S"

+++
[[Jagannatha S	2021-01-13, 12:15:05 [Source](https://groups.google.com/g/bvparishat/c/a5zzCYrVgN0)]]



एष विचारश्चर्चितपूर्व इव । तस्मात् क्षन्तव्योऽस्मि यदि मदीयेऽ स्मिंल्लेखे पुनरुक्तता प्रतिभासेत।

केषाञ्चन संस्कृतेतरभाषास्थानां संज्ञावाचकानां शब्दानां संस्कृते प्रयोगावसरे प्रथमैकवचने सुप्रत्ययलोपः अनिवार्यः। अन्यथा जान्सनः विलियमः जीससः इत्याद्यनिष्टरूपाणां स्वीकरणीयत्वं प्रसज्येत। आदीदूदेदैदन्तानामपि संस्कृतेतरभाषास्थसंज्ञानामियमेव गतिः

प्रथमाद्विवचनात् सप्तमीबहुवचनपर्यन्तं स्वार्थिकस्य कप्रत्ययस्य योगेन संस्कृतेतरभाषासंज्ञानां संस्कृते प्रयोगः समीचीनो भवति।

हलन्तानाम्, आदीदूदेदैदन्तानां च निर्विकाराणां संज्ञाशब्दानां प्रयोगे स्वार्थिकः कः एव शरणम्।संज्ञालेखनानन्तरं कप्रत्यययोगात् पूर्वं तिर्यग्रेखा लेखनीयेति नियमोऽस्तु।

यथा-

मार्क् ट्वैन्-कस्य कृतयो मया न पठिताः

रोसेट्टा-के समुपलब्धे शिलाशासने लिपित्रयं वर्तत इति लिपिशास्त्रविज्ञा वदन्ति।

परन्तु येषां संज्ञावाचकानां विकारो न संभवति तेषां कप्रत्ययविधिर्नावश्यकः। यथा-

अन्ना करेनिनां केचन क्लेशाः बाधन्ते स्म।

वस्तुतस्तु धोयीकविना पवनदूते कृतपूर्व एवायं प्रयोगः।यथा-

दन्तिव्यूहं कनकलतिकां चामरं हैमदण्डं

यो गौडेन्द्रादलभत कविक्ष्माभृतां चक्रवर्ती।

श्रीधोयीकः सकलरसिकप्रीतिहेतोर्मनस्वी

काव्यं सारस्वतमिव महामन्त्रमेतज्जगाद।

(ईकारन्ताः वातप्रमीः इत्यादयः पुंल्लिङ्गशब्दा यद्यपि संस्कृते विद्यन्ते।परन्तु तेऽतीव विरला येषां विभक्तिप्रत्यययोगे विकृतयः संभवन्ति।)



