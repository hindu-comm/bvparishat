+++
title = "001 Hnbhat B.R."

+++
[[Hnbhat B.R.	2012-05-10, 07:52:04 [Source](https://groups.google.com/g/bvparishat/c/hjwT_Dd6kds)]]



  
  

2012/5/10 V Subrahmanian \<[v.subra...@gmail.com]()\>

  

> नमो नमः  
>   
> अध:स्थवाक्ययोः ’आशा’शब्दस्य भेदः क इति कृपया उच्यताम् -  
>   
> > -   अस्य वृत्तपत्रस्य निर्बाधं प्रकाशनं भवेत् इति अहम् **आशासे** >     किन्तु तत् संभवं न भवति। >
> -    अग्रे अधिकम् लेखितुम् शक्ष्यामि इति **आशयामि** । >
> 'Hope'/wish इत्येव वा अस्यार्थः ? >
>   

  

शासु अनुशिष्टौ इति धातुः। शास्ति इति, अनुशास्ति इति परस्मैपदी, अनुशासनार्थकः धातुः। तस्य इच्छायाम्,

  

\`आङः शासु इच्छायाम्' इत्यात्मनेपदी। तस्य रूपम्, आशास्ते। = इच्छामि इत्यर्थः।

न तु - आशा आस्ते इति पदच्छेदः। आस उपवेशने इति धातोः, आशा उपविशति इत्यर्थः स्यात्। अन्यत्र, "राजसिंहः प्रशास्ति नः" इत्यादाविव परस्मैपदमेव।

  

आशा - इति आ ० समन्ताद् अश्नुते - व्याप्नोति इति निष्पन्नः शब्दः, तस्य आशयामि इति रूपं तु न दृष्टम्।

  

आशयच्चामृतं देवानिति -देवा अमृतमाश्नन्, तान् हरिराशयदित्यर्थः।अश भोजने इति धातोः णिजन्तात् लङि रूपम्। तस्य आ+अश् = णिच् = आशयति इति तु भवति, भोजयति इत्यर्थः रूढः।



यदि प्रामाणिकः प्रयोगः, आशां करोति इत्यर्थे, "तत् करोति तदाचष्टे" इति आशाशब्दात् करोत्यर्थे णिच्-प्रत्यये, चोरयति, चिन्तयति इत्यादिवद् चुरादौ प्रयोगः द्रष्टव्यः।

  

एवम्, "चिति स्मृत्याम्" इति चुरादिपठितस्य धातोः, चिन्तयामि, चिन्तये इति उभयपदिनो रूपम्। तस्यैव चिन्ता इति नामरूपनिष्पत्तिः।

तस्मात् पुनः , "चिन्तां करोति" इति णिचि कृतेऽपि, प्रक्रियागौरवम्, केवलादेव धातोरर्थनिष्पत्तेः।

  

एवमेव, आशासे इति धातोरेवेच्छार्थनिष्पत्ते, आशयामि इत्यादिरूपकल्पनं प्रक्रियागौरवाय, यथा इच्छामि इति लाघवेन वक्तव्ये, इच्छां करोमि - इच्छयामि इत्यादिवत् गौरवकल्पना एव। "अक्के चेन् मधु विन्देत को नाम पर्वतं व्रजेत्" इति न्यायः।

--  
*Dr. Hari Narayana Bhat B.R. M.A., Ph.D.,  
***Research Scholar,  
**

Ecole française d'Extrême-OrientCentre de Pondichéry

16 & 19, Rue Dumas

Pondichéry - 605 001

  

  

