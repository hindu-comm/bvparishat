+++
title = "010 sadasivamurty rani"

+++
[[sadasivamurty rani	2012-01-13, 10:08:06 [Source](https://groups.google.com/g/bvparishat/c/ODbRDufURvM)]]



नमांसि!

श्रीमतां सुब्रह्मण्यमहोदयानां प्रश्नानां समाधानानि एवं भवितुमर्हन्ति वा इति एकवारम् आलोचयाम:।

दृष्टं श्रुतानुभूतं च प्रार्थितं कल्पितं तथा।

भाविकं दोषजं चैव स्वप्नं सप्तविधं विदु:॥ इत्युक्तम् (च. सू. इन्द्रियस्थाने ५/४२)  

इत्येतस्मिऩ् श्लोके स्वप्नानां वर्गीकरणे महात्मना चरकेण कश्चन क्रम: पालित: इव भाति।  
१. दॄष्टस्वप्नं नाम जाग्रदवस्थायाम् अनुभूतप्रत्यक्षविषयजं स्वप्नमिति ग्रहीतुं शक्यते।  
परेभ्य: श्रुतविषयस्य पर्यवसानरूपं स्वप्नं श्रुतम्। स्वानुभवजन्यमनुभूतजस्वप्नं स्यात्।  
मनसा यत् कामितं तद्धेतुकम् प्रार्थितम् स्वप्नम् भवितुमर्हति।  
पूर्वम् मनसि कल्पितस्य विषयस्य स्वप्ने साक्षात्कार: कल्पितमिति वक्तुं योग्यमिति मे मति:।  
(एतदेव आंग्लभाषायाम् dream from fantasy इति कथ्यते।)  
भविष्यमाणशुभाशुभफलसूचकम् भाविकं स्वप्नम्।  
वातादिशरीरदोषजातम् स्वप्नं दोषजस्वप्नमिति व्यवह्रियते।  
एते विषया: मया मम बाल्ये आयुर्विद्यानिपुणेभ्य: मत्पितृपादेभ्य: श्रुता: अत्र मत्स्मृतेरत्र प्रस्तूयन्ते।

  

 २. पानं दुर्जनसंसर्ग: पत्या च विरहोऽटनम्।

 स्वप्नोऽन्यगेहवासश्च नारीणां दूषणानि षट् ॥ इति मनुस्मृति: (९/१३)  

अत्र स्वपनशब्दस्य कुल्लूकभट्टेन अकालस्वाप: इति व्याख्या कृता।  
तथैव भ्रात्रुभि: श्रीमद्भि: हेच्.यऩ्. भट् महोदयै: उक्तरीत्या दिवास्वप्न: इति ग्रहणे औचित्यम् स्यात्।  
३. "स्वप्नस्तु प्रायेण न स्वाधीनः भवति । स्वप्नद्रष्टा 
स्वप्ननियन्त्रणे असमर्थः " इति श्री सुब्रह्मण्यशर्ममहोदयै:  
उक्तस्य वाक्यस्य विषये किंचिद्वक्तुकामोऽस्मि।  
तैरुक्तरीत्या सर्वे स्वप्नद्रष्टार: स्वप्ननियन्त्रणे समर्था: न भवन्ति। परन्तु मन्त्रशास्त्रे काश्चन प्रक्रिया: प्रोक्ता: यासां  
साहाय्येन -  
अ) न तु केवलम् स्वात्मस्वप्ननियन्त्रणं, परेषामपि स्वप्ननियन्त्रणं कर्तुं शक्यते साधकै:।  
आ) तथैव परेषां स्वप्नेषु वयं भागग्राहिणो भवितुं शक्नुम:। तथा गत्वा स्वप्ने तेषां रोगादिबाधानिवारणं कुर्मश्चेत्  
जाग्रदवस्थायामपि तेषां रुजादिभ्यो विमुक्तिर्भवतीति मन्त्रशास्त्रे केचन सन्दर्भा: श्रुतपूर्वा:।  
इ) तथैव कोऽपि नित्यदु:स्वप्नपीडितो जन: केषांचन मन्त्राणां जपप्रभावेण तत्स्वप्नदोषदूरीकरणे, तत्स्वप्नपीडाविमोचने च समर्थो भवतीति मन्त्रशश्त्रे, स्वप्नशस्त्रे च बहुत्र प्रस्तुत:।  
अत्रैका प्रार्थना अस्ति। एतादृग्विषया: "अनुभवदूरा:" इति तु न तिरस्कारार्हा:। स्वप्नशास्त्रग्रन्थाऩ्,  
मन्त्रशास्त्रग्रन्थाऩ्, सम्यक़् पठित्वा गुरुमुखत: प्राप्तोपदेशा: निर्दिष्टक्रमे मन्त्रजपं कृत्वा तदानीं तत्फलं द्रष्टुं शक्नुवन्ति। Hypnotism, Self Hypnotism, clairvoyance, telepathy, Reiki प्रभृतय: मन:प्रभावप्रेरणप्रकारा:  
एतत्क्षेत्रीयविषया: एव। साधनाबलमनुसृत्य, साधकबलमनुसृत्य च फलदायिनो भवन्ति एते सर्वेऽपि।  
इत्युक्त्वा विरम्यते।  
विद्वज्जनविधेयेन सदाशिवेन।  
  
  



**  
**

  

------------------------------------------------------------------------

**From:** V Subrahmanian \<[v.subra...@gmail.com]()\>  
**To:** [bvpar...@googlegroups.com]()  

**Sent:** Thursday, 12 January 2012 6:26 PM  
**Subject:** Re: {भारतीयविद्वत्परिषत्} काव्येषु स्वप्नवर्णनम्  

  





