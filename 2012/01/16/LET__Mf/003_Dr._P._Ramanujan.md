+++
title = "003 Dr. P. Ramanujan"

+++
[[Dr. P. Ramanujan	2012-01-19, 23:03:33 [Source](https://groups.google.com/g/bvparishat/c/MfO6kiMb9qU)]]



मान्याः विद्वांसः  
प्रणामाः ।

विंशतेः वर्षेभ्यः प्राक्  
देशिक इति नाम्ना कश्चन  
संगणकयन्त्राधारितप्रणालीविशेषः  
मया विकसितः, यत्र लेट्  
लकारस्य सर्वाणि रूपाणि  
सूत्रगतविधीनां  
यान्त्रिकनियमावलिरूपेण  
परिणमय्य रूपसिद्धिः कृता ।  
प्रतिधातु (द्विसहस्रमपि)  
लेटि सिपि, अडागमे, आडागमे च  
इद्वत्त्व, इल्लोप,  
लड्वत्त्वादि प्रकारैः  
अनेकानि रूपाणि  
अध्येत्रवगतिसौकर्याय  
विहितः ।

तदा द्वौ विद्वद्वरौ  
तत्सर्वं परामृश्य एवं  
स्वाभिप्रायम् अवोचताम् -  
1. दि। बच्चूलालः अवस्थी  
महाभागाः - यावन्ति रूपाणि  
लेटि लकारे श्रुतानि वेदेषु,  
तान्यतिरिच्य अधिकप्रयोगे  
कस्यापि अधिकारो नास्ति ।  
अतः मम प्रयासः व्यर्थ इति ।  
लेट् वेदे इत्यस्य वेदे एव  
केवलं लेट् भवति, वेदे लेट्  
एव केवलं भवति इति च,  
अन्येनाप्रयोक्तव्यमिति  
चेति आस्थिताः ।  
2. दि। ऎन्. ऎस्.  
देवनाथाचार्याः वेद,  
वेदान्तमीमांसापारङ्गताः -  
भवद्भिः  
विश्वामित्रसृष्टिरिव  
कार्यं विहितम् । छात्राणां  
प्रक्रियाज्ञानाय  
अत्यन्तमुपयुक्तम् । यदि  
बच्चूलालावस्थिमहाभागैरुक्तं  
अङ्गीक्रियेत, तर्हि  
स्वौजसमौट्छस्टाभ्यामित्यादि  
सूत्रेष्वपि येन केनापि  
सर्वेषां  
विभक्ति-वचन-गतरूपाणां  
समग्राणामप्रयोगे  
उपलक्षणत्वं वा बोधकत्वं वा  
आश्रीयेत । एवं च न कापि  
हानिः । प्रयोगज्ञानाय वा  
प्रक्रियाज्ञानाय वा  
साङ्गाध्ययनकाले  
अपेक्षितत्वादिति आतस्थिरे  
।  
किं च, महर्षिणा पाणिनिना  
लेटो विधानाय  
सूत्रप्रणयनवैयर्थ्यवारणायापि  
ज्ञानार्थत्वं  
तेषामास्थेयमापतति ।  
लेटः  
सर्वलकारान्तरसादृश्यवद्रूपवत्त्वेऽपि  
तेषां लेट्त्वमेवेष्टव्यम्  
।  
अन्यच्च, छन्दसि  
लुङ्लङ्लिटः इति सूत्रेण  
भूतकालवाचिसमानरूपवतां  
वेदे श्रुत-तिङन्तानां  
भूतकालवाचित्वाभावः विहितः  
। यथा - प्रोवाच तां तत्वतो  
ब्रह्मविद्यामित्यत्रस्थ  
प्रोवाचेत्यस्य  
प्रब्रूयादित्यर्थः इति  
श्रीभाष्ये अन्वग्राहि ।  
विधि,निषेधरूप  
आज्ञातात्पर्यात्  
सर्ववेदगतशब्दानां लेटः  
लकारान्तररूपसादृश्येऽपि  
उक्ततात्पर्यानपायात् ।  
सोमं क्रीणाति इत्यस्य सोमं  
क्रीणीयादित्येवार्थः  
मीमांसकैः स्वीकृतः ।  
क्रीणीयादेव इति  
श्रुत्यन्तरं च ।  
समिधो यजति इत्याद्यपि  
यजेतेत्यर्थक इति ।

अतः यस्य यदिष्टं तत्  
स्वीक्रियते - यो  
यच्चछ्रद्धः स एव सः इति ।

रामानुजः ।  
On Thu, Jan 19, 2012,

  
अभ्यंकरकुलोत्पन्नः  







सस्नेहम्  
\*अभ्यंकरकुलोत्पन्नः

  
श्रीपादः ।  
"श्रीपतेः पदयुगं स्मरणीयम्  

।"\*  
\*\*संस्कृताध्ययनम् ।  
\<<http://slabhyankar.wordpress.com/>\>\*

  
<http://slabhyankar.wordpress.com>  
गीतान्वेषणम्  

<http://study1geetaa2sanskrit.wordpress.com>\<<http://study1geetaa2sanskrit.wordpress.com>\>  
\*उपनिषदध्ययनम् \<<http://upanishat.wordpress.com/>\>  
<http://upanishat.wordpress.com>  
<http://slez-musings.blogspot.com>

2012/1/15 Hnbhat B.R. \<[hnbh...@gmail.com]()\>





--  
This message has been scanned for viruses and  
dangerous content by MailScanner, and is  
believed to be clean.

  
--  
This message has been scanned for viruses and  
dangerous content by MailScanner, and is  
believed to be clean.

--  
Dr. P. Ramanujan  
AD-IHLC,  
C-DAC, Bangalore (KP)  
[ra...@cdac.in]()  
080-25246350, 66116444 (Off.-Dir.)

--  
This message has been scanned for viruses and  
dangerous content by MailScanner, and is  
believed to be clean.

