+++
title = "000 Iragavarapu Narasimhacharya"

+++
[[Iragavarapu Narasimhacharya	2012-03-28, 13:32:24 [Source](https://groups.google.com/g/bvparishat/c/VMzvZOZ3CB8)]]



संस्कृते विज्ञानम्। श्लो।"सहस्रगुणमुत्स्रष्टु मादत्ते हि रसं रविः।" सूक्तिरियं काळिदासीय रघुवंशे प्रथमसर्गस्थ १८ श्लोकस्य द्वितीयं चरणम्। दिलीपस्य  
राज्यपालनविधानं सन्दर्भः। दिलीपः स्वस्य राज्ये प्रजाभ्यः तत्सम्पदि षष्ठं भागमेव कररूपेण गृह्णाति स्म। एतद्ग्रहणमपि प्रजाभिवृध्यर्थमेवेति  
कविः काळिदासो वक्ति। अस्य दृष्टान्तत्वेन सूर्यमुदाहरति। सूर्यः सहस्रगुणितं जलं दातुमेव भूतलात् ग्रीष्मे जलं(रसं) स्वीकरोतीत्युक्तम्। सूर्यस्य  
प्रतापं ग्रीष्मे वयं जानीम एव। भूमिः जलरहिता अतीव तप्ता भवति। भूतलजलं कुत्रास्तीति विषये वेदः वदत्येवम्,"याभिरादित्यस्तपति रश्मिभिः  
ताभिः पर्जन्यो वर्षति।पर्जन्येनौषधिवनस्पतयः प्रजायन्त,ओषधिवनस्पतिभि रन्नं भव त्यन्नेन प्राणाः,प्राणै र्बलं,बलेन तप स्तपसा श्रद्धा,श्रद्धया  
मेधा---आत्मानं वेदयति।"(कृ.य.नारायणोपनिषत्) अत्र सूर्यरश्मय एव पर्जन्यरूपं धरन्तीत्युक्तम्।एष एको विज्ञानांशः। अत्र वेदः प्रश्नोत्तरूपेण एतद्वि  
षयं द्रढयत्येवम्,"(प्रश्नः) क्वेद मभ्रं निविशते?(कृ.य.आ.अरुणं.८.अनु) अभ्रं नाम मेघः।मिह धातोरुत्पन्नः।सेचनमर्थः।(उत्तरं)"अभ्राण्यपः प्रपद्यन्ते।"  
अभ्रं मेघो वारिवाहः"इत्यमरनिघण्टौ) अपः बिभर्तीत्यभ्रम्। यत्रोदकानि भवन्ति तदभ्रम्।उदकानि सूर्यरश्मिषु भवन्तीत्युक्तम्।सूर्यरश्मयः स्वेषु  
विद्यमानं जलं धूम,ज्योति,र्वायु सम्मेळनेन मेघरूपं प्रापयन्ति। इदमेवाऽनेन कविना मेघसन्देशकाव्येपि प्रोक्तम्।जलानि सूर्ये तिष्ठन्तीत्यत्र वेद  
एवं पुनर्वदति प्रश्नोत्तररूपेण।यथा:-(प्रश्नः) "क्वेमा आपो निविशन्ते,यदीतो यान्ति सम्प्रति।"(उत्तरं)"आपस्सूर्ये समाहिताः"(कृ.य.आ.अरुणं.८.अनु)  
एवमत्र वैज्ञानिकांशास्सन्त्यपि।वायुगणैः वृष्टिः वेदे प्रोक्ता। "कारीरेष्टिरत्रोदाहर्तुमर्हति।"वृष्टिकामो कारीर्या यजेते"ति वेदे।"मेघो विद्युत्,स्तनयित्नु  
र्वृष्टिः"(कृ.य.अ) मेघः,विद्युत्,गर्जनम्,वृष्टिः--एतानि चत्वारि उदकप्राप्तेः सम्पादकानीति श्रुतिरपि(वेदः) वदति।सूर्योऽस्माकं आत्मानं वेदयतीत्युक्तमत्र। आत्मा नामोऽत्र परमात्मा। सः सूर्ये तिष्ठति।स कः? श्रीमान्नारायणो देव एव।याज्ञवल्क्यमहर्षिः  
सूर्यस्थितात् नारायणादेव शुक्लयजुर्वेदमधीतवानिति बृहदारण्यकोपनिषदि पीठिकायामस्ति।गायत्रीजपे च "ध्येयस्सदा सवितृमण्डलमध्यवर्ती  
नारायणः"इति नित्यं वंयं पठाम एव। एवमत्र सूक्तौ वैज्ञानिकांशास्सन्ति।  
अभिवाद्य,  
ऐवियन्।  

