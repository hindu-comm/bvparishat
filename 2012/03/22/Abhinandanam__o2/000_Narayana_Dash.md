+++
title = "000 Narayana Dash"

+++
[[Narayana Dash	2012-03-22, 22:54:47 [Source](https://groups.google.com/g/bvparishat/c/o2VZ_yS3IoI)]]



अभिनन्दितः संस्कृतकविः डा. बनमाली बिश्वालः

कोलकातानगरे 18.2.12 तमे दिनाङ्के भारतीय-भाषा-परिषदा (36 ए शेक्सपियर  
सरणी कोलकाता 700017) आयोजिते नवऊर्जा-अभिनन्दन-समारोहे 2011-12 तमस्य  
वर्षस्य कृते डा. बनमाली बिश्वालः संस्कृत-युवा-कवि-पुरस्कारेण पुरस्कृतः  
अभिन्दितश्च। भारतीय-भाषा-परिषदः सभागृहे समायोजिते अस्मिन्  
अभिनन्दन-समारोहे श्रीमत्या सरला विडलया विंशतिः भारतीय-भाषा-कविभिः डा.  
बिश्वालः अभिनन्दितः। अयं च पुरस्कारः डा. बिश्वालाय 2003 तमे वर्षे  
प्रकाशितं तस्य बुभुक्षाभिधं कथासंग्रहमधिकृत्य प्रदत्तः। तदवसरे 18.2.12  
तमे दिनाङ्के ‘मेरी दृष्टि मेरी सृष्टि’ इति विषयमधिकृत्य तथा 19.2.12  
तमे दिनाङ्के च ‘आज के समय में साहित्य की भूमिका’ इति विषयमधिकृत्य  
आयोजितयोः विचारसङ्गोष्ठ्योः डा. बिश्वालः संस्कृतकविरूपेण स्वकीयं  
वक्तव्यं प्रस्तुतवान्।  
अत्रोल्लेख्यमस्ति यद् डा. बनमाली विश्वालः न केवलं संस्कृत-कथाकारः  
किन्तु कविरूपेण समीक्षक-रूपेण, सम्पादकरूपेण च प्रतिष्ठितः। 4 मई, 1961  
तमे दिनाङ्के उत्कलप्रान्तस्य याजपुरमण्डले लब्धजन्मनः डा. बिश्वालस्य  
अद्यावधि सप्त संस्कृतकवितासङ्कलनानि, चत्वारि संस्कृत-लघुकथा-सङ्कलनानि,  
सप्त शोधपुस्तकानि च प्रकाशितानि। एवमेव उत्कलभाषायां तस्य  
कवितासङ्कलनद्वयम्, एकं संस्कृत-लघुकथा-सङ्कलनं च प्रकाशितम्।  
दृक्-नाम्न्याः समीक्षापत्रिकायाः तथा कथासरित्-पत्रिकायाः सम्पादकः डा.  
बिश्वालः इतः पूर्वं उत्तरप्रदेश-संस्कृत-संस्थानस्य बाणभट्ट-पुरस्कारेण,  
द्विः दिल्लीसंस्कृत-अकादम्याः गोस्वामी-गिरिधरलाल-गद्यरचना पुरस्कारेण,  
संस्कृत-महामहोपाध्याय-सम्मानेन, उपेन्द्रभञ्जसम्मानेन,  
भाउराव-देवरस-सेवान्यास-सम्मानेन तथा नैकैः अन्यैश्च पुरस्कारैः  
सम्मानितः।

अस्मिन् शुभावसरे कथासरित्परिवारस्य सर्वेपि सदस्याः अभिनन्दामः वरिष्ठं  
सदस्यमस्माकम्।  
इति डा.नारायणदाशः  

