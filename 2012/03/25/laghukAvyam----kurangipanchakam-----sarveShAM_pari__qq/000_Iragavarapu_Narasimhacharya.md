+++
title = "000 Iragavarapu Narasimhacharya"

+++
[[Iragavarapu Narasimhacharya	2012-03-25, 18:41:18 [Source](https://groups.google.com/g/bvparishat/c/qq5zNIG8mhw)]]



कुरङ्गिपञ्चकम्--------श्लो॥ १.अयि कुरङ्गि! तपोवनविभ्रमात्, किमु गता नु किरातपुरीमिमाम्।  
 इह न पश्यसि "दारय,मारय, ग्रस,पिबेति शुकानपि जल्पतः॥  
 २. रज्वा दिशः परिवृताः, सलिलं विषाक्तं,खाता मही,हुतभुजा ज्वलितं वनान्तम्।  
 व्याधाः पदान्यनुसरन्ति गृहीतचापाः, तं देशमाश्रयति डिम्भवती कुरङ्गी॥  
 ३.अग्रे व्याधः करधृतधनुः, पार्श्वयोर्ज्वालमालाः, पृष्टे वह्निः दहति च पुनस्सन्निधौ सारमेयाः।  
 एणी गर्भादलसगमना शाबकैः पादलग्नैः, चिन्ताक्रान्ता निगदति मुहुः,किङ्करॊमि? क्व यामि?  
 ४.आदाय मांसमखिलं स्तनवर्जमङ्गे, "मां मुञ्च वागुरिक ! यामि, कुरु प्रसादम्।  
 अद्यापि घासकबळग्रहणानभिज्ञाः, मन्मार्गवीक्षणपराः शिशवो मदीयाः॥  
 ५.मध्ये ज्या त्रुटिता, धनुश्च रभसा भग्नं दवाग्नौ रयात्। निष्क्रान्ता भषकाः स्वकैरनुवृताः दग्धाश्च पाशास्ततः।  
 शान्तो वह्निरकालमेघसलिलैः, एणी कुटुम्बावृता, याता, तत्करुणाकृपार्द्रमनसो लक्ष्मीपतेरीदृशी॥"  
कुरङ्गिपञ्चकनाम्नोऽस्य लघुकाव्यस्य कर्ता क इति न मुद्रितपूर्वं क्वचित् ! अथापि, मेलुकोटै क्षेत्रवासी श्रीवरवरमुनीन्द्रसमकालिकः महाविद्वान्  
जनन्याचार्यः(जगन्नाथाचार्यः भवेत्) एतत्कर्तेति प्रवादोऽस्तीति विद्वद्वरः अरैयर् श्रीरामशर्मा मेलुकोटै क्षेत्रवासी अभिप्रैति। एतत्पुस्तकं आन्ध्रप्रदेशे  
वरङ्गल् नगरस्थ सम्प्रदायपरिरक्षणसभामुखेन महामहोपाध्याय बिरुदाञ्चितैः श्रीमद्भिः न.च.रघुनाथाचार्यवर्यैः मुद्रितं प्रकाशितञ्च॥  
आस्वाद्यताम्।  
अभिवाद्य,  
ऐ.वि.नरसिंहाचार्यः।  

