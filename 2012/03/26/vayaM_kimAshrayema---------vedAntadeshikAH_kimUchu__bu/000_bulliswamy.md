+++
title = "000 bulliswamy"

+++
[[bulliswamy	2012-03-26, 10:15:00 [Source](https://groups.google.com/g/bvparishat/c/buj1lQ8W6QQ)]]



श्लो॥आज्ञां ख्यातिं धनमनुचरान् आधिराज्यादिकं वा।काले दृष्ट्वा कमलवसतेरप्यकिञ्चित्कराणि।  

पद्माकान्तं प्रणिहितवतीं पालनेऽनन्यसाध्ये। साराभिज्ञाः जगति कृतिनः संश्रयन्ते दये त्वाम्॥  
एष श्लोकः वेदान्तदेशिकानां दयाशतके तृतीयभागे पञ्चमदशके प्रथमश्श्लोकः। एतत्परिशीलनमेव प्रस्तुतांशः। लोके वयं सुखेन जीवितुं आज्ञां ख्यातिं धनं अनुचरान् राज्यं अधिकारादीनि साधनानि विश्वस्य तान्यालम्बनं कृत्वा सामान्यतः इह संसारे यानं कुर्मः। अत्र वेदान्तदेशिकाः वदन्त्येवम्। पूर्वोक्ताज्ञादीन्यशाश्वतानीति,सृष्टिस्थितिलयेषु दुस्तरं स्थितिरूपरक्षणकार्यंभारं वहन्तं श्री वेङ्कटाद्रीशं भक्तरक्षणे दिने दिने अनपायिनी स्थित्वा प्रचोदयन्तीं पुरुषकारभूतां श्रियं देवीं दयास्वरूपिणीमाश्रयन्ते सारज्ञा इति। अत्र ते हेतूनेवं प्रतिपादयन्ति।  
आज्ञापालनं नाम कर्माचरणं सर्वेषां स्वधर्मः।परमधर्मश्च। श्रुतिस्मृती ममैवाज्ञेति भगवानेवोक्तवान्। अत एव वयं श्रीभगवदाज्ञया श्रीभगवत्प्रीत्यर्थमिति सङ्कल्प्य विधिविहितकर्माणि कुर्मः।शिष्याः गुर्वाज्ञाधीनाः। पत्नीपुत्रादयः पतिपित्रादेशवश्याः। एवं राजाज्ञा,इन्द्राज्ञा,ब्रह्माज्ञेत्युत्तरोत्तरं बलिष्ठा भवन्ति। परन्त्वादेशास्ते कदाचित्तिरस्क्रियन्तेत्युदाह्रियतेऽत्र किञ्चित्।नहु्षो नामा  
चक्रवर्ती इन्द्रपदवीमधिष्ठित्य स्वशक्त्या शचीदेवीं त्वरया गन्तुकामः,आन्दोळिकां वहन्तमगस्त्यं "सर्प सर्पे"त्यादिशति।परन्तु,स आदेशः निरर्थकस्सञ्जातः।सोऽपि सर्पोऽभवत्।एवं ख्यात्या  
दीन्यप्युदाहृत्य सारज्ञाः "श्रीवेङ्कटाद्रीशः लक्ष्म्यधीन इति,लक्ष्मीरेव दयेति मत्त्वा दयादेवीमाश्रयन्तेति कारणतः,वेदान्तदेशिकाः अस्मानपि तथा कर्तुं प्रबोधयन्त्यस्मिंच्छ्लोके।  
अभिवाद्य,  
ऐ.वि.नरसिंहाचार्यः।  
  

