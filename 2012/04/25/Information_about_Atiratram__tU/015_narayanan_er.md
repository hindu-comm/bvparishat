+++
title = "015 narayanan er"

+++
[[narayanan er	2012-05-01, 15:10:41 [Source](https://groups.google.com/g/bvparishat/c/tUbro-CgG00)]]



अतिरात्रः इति पुंलिङ्गः प्रयोगः। सः सोमयागं विशिनष्टि, तस्य सोमयागाङ्गत्वात्। मीमांसाकोशात् सविस्तरं भट्टमहोदयैः प्रतिपादितम्। सोमयागाङ्गत्वाच्चाग्निष्टोमः, वाजपेयः, उक्थ्यः, अतिरात्रः इति पुंलिङ्गे प्रयोगः। हविर्यज्ञेषु तु चातुर्मास्यानि इति बहुवचनान्तेन नपुंसकलिङ्गे। यथा कौषीतकीब्राह्मणे-

चातुर्मास्यानि प्रयुञ्जानः फाल्गुन्यां पौर्णम्यां प्रयुङ्क्ते-इति। तत्र हविर्यज्ञकर्माणि इत्यर्थेन चातुर्मास्यानां कर्मविशेषाणां नपुंसकलिङ्गे प्रयोगः। कर्माणि च तानि पशुबन्धसुराग्रहादीनि। हविर्यज्ञः, सोमयागः इति श्रौतकर्म द्विधा। तत्र सोमयागः त्रिधा। एकाहात्मा, अहीनात्मा, सत्त्रात्मा च। तत्रैकाहा एकसुत्यापवर्गा (सोमाहुतिभिः स्तुतिशस्त्रैः एकं दिनं सुत्याहः इत्युच्यते) उद्भिदादयः। द्विरात्राद् द्वादशाहपर्यन्तत्वादतिरात्रोऽप्यहीनः। एकाहाहीनौ यजमानप्रयोजनौ। द्वादशाहानां अहीनत्वं सत्त्रत्वं चास्ति। सत्त्राणि तु न केवलं यजमानप्रयोजनानि अपि तु सहकर्तृप्रयोजनानि च। यथा गवामयनादीनि सत्त्राणि सांवत्सराणि पुराणेष्वपि प्रसिद्धानि। सत्त्रं नपुंसकम्। सत्त्र सम्बन्धे सन्ततौ च। अदन्त-चुरा-आत्म-सक-सेट्। सत्त्रयते इति। सत्त्र्यते संतन्यते इति। सत्त्र इत्यतो घञ्। एकाहः, अहीनः इति पुमांसौ।  



