+++
title = "000 Iragavarapu Narasimhacharya"

+++
[[Iragavarapu Narasimhacharya	2012-04-10, 18:15:54 [Source](https://groups.google.com/g/bvparishat/c/dFkhaC2peSU)]]



प्रिय सुहृदः,  
सादरम्प्रणम्य। अत्रेदमवधारयन्तु। पुरा भारते राजकीयन्यायशास्त्रे "आसेधो"नाम (Warrant) कश्चन विशिष्टो विधिरासीत्। तद्वयमद्य जानीमः।  
"व्यवहारमातृकायां न्यायसभायां आवेदनात्परं कर्तव्यः कर्मविशेषः। एष प्रत्यर्थिविषयः। मुद्रादिभिराहूतो यदि नागच्छेत् तदा यावद्व्यवहारनिर्णय मासेधः कार्यः। सन्दिग्धेऽर्थे निर्णयार्थं प्रवर्तमानं प्रति यो न प्रवर्तते --यश्च ,"मा गा"इति वार्यमाणोऽपि न तिष्ठति तं प्रत्यासेधः कार्यः।आसेध श्चतुर्विधः।--स्थानादेशः,कालकृतः,वासविषयः,कर्मविषयश्चेति। नास्मात् स्थानात् चलितव्यमिति स्थानासेधः। एतावद्भिरहोभिः त्वं न करोषि चेत् त्तत इयान् दण्डो राज्ञा दातव्य इति कालकृतः। य द्यदत्त्वा ग्रामान्तरं अन्यत्र वा गच्छसि तदा राज्ञा इयान् दण्डो दातव्य इति प्रवास विषयः। य द्यदत्त्वा गृहनिर्माणादिकं करोषि चेत् तत इयान् दण्डो राज्ञा दातव्य इति कर्मविषय आसेधः। एवं चतुर्विध मासेध मासिद्धो न लङ्घयेत्।आसेधश्च क्षेत्रारामगृहादि विषये धनधान्यादि विषयेऽपि कर्तव्यः। द्रव्योत्पत्त्युपाया बीजावापादयस्तु नासेद्धव्याः। आसेद्धृपराजये भोगदण्डयोः दातव्यत्वश्रवणात्। आसेधानर्हविषये कृत आसेधो मिथ्यासेध इत्युच्यते। तत्कर्त्रा राजा भोगं दापयेत्।दण्डयेच्च।  
लङ्घितासेधो दण्ड्यः। आसेधकर्ता राज्ञो निवेदनात्परं यद्यासेधमुत्सृजति तदा दण्डनीयः।  
आसेधानर्हा यथा---नदीसन्तरणे--कान्तारे--देशोपप्लवे--विवाहकाले--यागकाले--व्यसनकाले--अन्येनाभियोगे कृते--राजकार्यार्थप्रवृत्तौ च यः कश्चिदपि नासेधयोग्यः। एवं गवां प्रचारे गोपालः,सस्यारम्भे कृषीवलः,शिल्पक्रियायां शिल्पी,युद्धे आयुधीयश्च नासेधनीयः। एवं दाता दानकाले  
दूतो दूत्यकाले,व्रतनिष्ठो व्रतकाले,नासेधनीयः। अप्राप्तव्यवहरोऽपि नासेधनीयः। पर्वतमारूढो,हस्त्यश्वरथादिकमारूढश्च,नासेधनीयः। एवं विधेषु  
आसेध मतिक्रामतो न दण्डः।प्रत्युत आसेद्धा दण्ड्यः। आवश्यके शरीरव्यापारे आसेद्धा च दण्ड्यः।(लघुशब्दार्थसर्वस्वात्)  
अभिवाद्य,  
ऐवियन्।  

