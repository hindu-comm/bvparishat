+++
title = "000 narayanan er"

+++
[[narayanan er	2012-04-30, 11:33:51 [Source](https://groups.google.com/g/bvparishat/c/OFIXuZ_xtfE)]]



विद्वद्भ्यो नमः।  
श्रौतकर्मविवेक इति कैरलीभाषायां वेदरत्नबिरुदभाजा श्रोत्रियेण रामद्विजेन विरचितो ग्रन्थः प्रसिद्धः। ग्रन्थकर्तुस्तस्य च आम्नायमथनम्, एकाहाहीनसत्रम् इति ग्रन्थद्वयं प्रसिद्धं प्रकाशपदवीनीतं च। तत्र श्रौतकर्मविवेके तावदतिरात्रं स विस्तृतं व्यवृणोत्। अतिरात्रप्रकरणमन्तरेण राजसूयप्रकरणम्, चातुर्मास्यप्रकरणम्, अग्निचयनप्रकरणम्, पौण्डरीकप्रकरणम्, श्रद्धाप्रकरणम्, षोडशीप्रकरणम्, वैदिकतान्त्रिककर्मप्रकरणमित्यष्टभिः प्रकरणैः श्रौतकर्मविवेको विभक्तः। तत्र पौण्डरीकयज्ञो हि विशिष्यान्ध्रदेशे प्रसिद्धः। पूर्वत्र समादरणीयैः प्रोफसर् राणीसदाशिवमूर्तिभिरुद्घाटितां शङ्कां पूर्णं समाधातुमशक्यतयाऽपि श्रौतकर्मविवेकावलोकनपुरस्सरं सामान्यं च यत्तत्रोक्तमत्र संक्षिपामः।  
अग्निष्टोमस्तथात्यग्निष्टोम उक्थ्यश्च षोडशी।  
वाजपेयोऽतिरात्रोप्तोर्यामः संस्थातु सप्तधा।। इति।  
(१) अग्निष्टोमः, (२) अत्यग्निष्टोमः, (३) उक्थ्यः, (४) षोडशी, (५) वाजपेयः, (६) अतिरात्रः, (७) आप्तोर्यामः इति सप्तविधः सोमयागः। संस्थाशब्दस्य समाप्त्यर्थतया च सप्तधैव सोमयाग इति सिद्धिः। अत्राग्निष्टोमसंज्ञासिद्धिस्तु यज्ञायज्ञीयस्याग्निस्तवनस्य द्वादशस्तुतिशस्त्रेषु सामसु संस्थानात् समाप्तेः। अग्निष्टोमेनात्यग्निष्टोमस्य, षोडश्या वाजपेयस्य, अतिरात्रेणाप्तोर्यामस्य च चरितार्थतया चतस्रः संस्था इति फलितोऽर्थो यथा-अग्निष्टोमः, उक्थ्यः, षोडशी, अतिरात्रश्चेति। चतसृभिराभिः संस्थाभिरावर्तितैः सोमयागैः गवामयनादिसत्राणां निर्वाहः। महाविषयत्वाच्चातिरात्रस्य सकलसोमायागानां प्रतीकतया च तत्राग्निष्टोमस्य प्रथमानुष्ठेयत्वात्तदुत्तरं च सोमयागान्तरेऽधिकार इत्यग्निष्टोमः प्रथममनुष्ठीयते। एकस्य प्रथमानुष्ठेयत्वादपरस्य सर्वसोमयागप्रतीकतया च द्विविधः सोमयागः केरळेषु प्रचरितः। अतिरात्रस्य साग्निकतया केरळेषु प्रचारादग्निचयनमिदानीमुच्यते। सहस्रमिष्टकाभिश्चिनोत्यग्निचितिं गरुडरूपां तामग्नेराधारतयाऽग्निं वदन्ति। लौकिकवरणेन दीक्षणीयेष्टिना दीक्षाहुतिभिश्च दीक्षितो ब्राह्मणो यज्ञद्रव्यसम्पादनेन पूर्वोत्तराहुतिभ्यां च प्रतिदिनेष्टकाविन्यासमन्त्रपुरःसरं साहस्रप्रोक्षणेन सञ्चिताहुतिना अजक्षीरधारया वसोर्धारया हविर्धानादिना रात्रिपर्यायादिना च पूर्णाहुतिपर्यन्तं द्वादशभिरहोरात्रमतिरात्रमनुतिष्ठति।  
नारायणः।

