+++
title = "000 Chandrashekar Ramaswamy"

+++
[[Chandrashekar Ramaswamy	2012-04-19, 02:41:48 [Source](https://groups.google.com/g/bvparishat/c/X9HFd1ELk2k)]]



नमस्सुमाञ्जलिं विधाय विद्वद्भ्यो ज्ञातुमिच्छामि किञ्चित् -  
  
श्रीवैष्णवेषु वराहचरमश्लोक इति प्रसिद्धं श्लोकद्वयं -  
"स्थिते मनसि सुस्वस्थे शरीरे सति यो नरः ।  
धातुसाम्ये स्थिते स्मर्ता विश्वरूपञ्च मामजम् ॥  
ततस्तं म्रियमाणं तु काष्ठपाषाणसन्निभम् ।  
अहं स्मरामि मद्भक्तं नयामि परमं पदम् ॥" इति  
धरणीं प्रति भक्तानुग्रहतत्परस्य भगवतो वराहस्य वचनमिति सुप्रसिद्धम् ।  
  
यच्च श्रीमद्वेदान्तदेशिकैः स्वीयप्रबन्धेषु नैकवारमुद्धृतम् । एतच्छ्लोकद्वयं वराहपुराणादुद्धृतमिति बहुत्र पठितं मया ।  
  
वराहपुराणे एतच्छ्लोकसन्दर्भं ज्ञातुमिच्छामि । मया कतिचिन्मुद्रितपुस्तकेषु गवेषितम् । नोपलब्धम् ।  
  
विद्वांसः प्रकाशन-सन्दर्भादि निर्दिशन्त्विति सम्प्रार्थ्य विरमामि ।  
  
- चन्द्रशेखरः  

