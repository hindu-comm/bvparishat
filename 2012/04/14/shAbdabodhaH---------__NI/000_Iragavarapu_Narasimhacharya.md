+++
title = "000 Iragavarapu Narasimhacharya"

+++
[[Iragavarapu Narasimhacharya	2012-04-14, 15:57:26 [Source](https://groups.google.com/g/bvparishat/c/NI6QzlOa1-8)]]



प्रिय सुहृदः,

सादरम्प्रणम्य। कस्यचन श्लोकस्य शाब्दबोधं कथयामि। दोषास्सन्ति चेत् कृपया श्रावयन्तु।

श्लोकः।"निधाय हृदि विश्वेशं,विधाय गुरुवन्दनं।बालानां सुखबोधाय क्रियते तर्कसङ्ग्रहः॥"

खण्डशाब्दबोधो यथा:---"निधाय(नि+धाञ्+ल्यप्)इत्यत्र नि पूर्वक धाञ् धातोः निधानमर्थः।तदुत्तरवर्तिल्यपः उत्तरकालिकत्वमर्थः।ह्च्छब्दस्य हृदयमर्थः।तदुत्तरवर्तिसप्तम्याः अधिकरणत्वमर्थः। विश्वस्य ईशः विश्वेशः। विश्वेशशब्दस्य जगन्नियन्तेत्यर्थः। तदुत्तरवर्तिद्वितीयायाः कर्मत्वमर्थः। विधाय इत्यस्य तु,

विपूर्वकधाञ् धातोः विधानमर्थः। तदुत्तरवर्ति ल्यपः उत्तरकालिकत्वमर्थः अथ "गुरुवन्दनमित्यत्र"।गुरूणां वन्दनं गुरुवन्दनम्। गुरु शब्दस्य विद्यागुरुरर्थः।

वन्दनशब्दस्य,"मत्तः त्वमुत्कृष्टः,तत्तोऽहमपकृष्टः"इत्याकारक ज्ञानाभिव्यञ्जक अञ्जलिसम्पुटीकरणरूप नमस्कारोऽर्थः

। बालानामित्यत्र--बालशब्दस्य ग्रहण

धारणपटुरर्थः। तदुत्तरवर्ति षष्ठ्याः समवेतत्वमर्थः। सुखबोधाय इत्यत्र---सुखशब्दस्य अनायासोऽर्थः।तदुत्तरवर्ति लुप्ततृतीयायाः(सुखेन बोधः) प्रयोज्यत्वमर्थः।

बोधाय इत्यत्र बोधशब्दस्य शाब्दबोधोऽर्थः। तदुत्तरवर्तिचतुर्थ्याः फलकत्वमर्धः। क्रियते इत्यत्र "कृञ्"धातोः कृतिरर्थः।लटः वर्तमानसामीप्ये वर्तमानत्वादित्यनुशासनात् वर्तमानकालाव्यवहितोत्तरकालवृत्तित्वमर्थः। अत्र कर्मण्यर्थ प्रतिपादकधातोः "मया"इत्यध्याहार्यम्। तादृश अध्याहृत अस्मच्छब्दस्य अन्नम्भट्टोऽर्थः। तदुत्तरवर्तितृतीयायाः समवेतत्वमर्थः

अखण्डशाब्दबोधो यथा:-----"एवञ्च, हृदधिकरणक,विश्वेश्वरकर्मक,निधानोत्तरकालीना,बालसमवेत अनायासप्रयोज्य बोधफलिका,अन्नम्भट्टसमवेता,वर्तमान

कालाऽव्यवहितोत्तरकालवृत्तिः या कृतिः,तादृशकृतिविषयीभूतः तर्कसङ्ग्रहः"इति अखण्डशाब्दबोधः। अहो! प्राचीनशास्त्रज्ञानां वैदुषीनैशित्यम्।

अभिवाद्य,

ऐवियन्।

