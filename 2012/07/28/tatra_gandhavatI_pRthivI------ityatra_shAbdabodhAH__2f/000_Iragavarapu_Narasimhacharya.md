+++
title = "000 Iragavarapu Narasimhacharya"

+++
[[Iragavarapu Narasimhacharya	2012-07-28, 09:37:41 [Source](https://groups.google.com/g/bvparishat/c/2fzSgrsYILs)]]



प्रिय विद्वत्सुहृदः,  
सादरम्प्रणम्य।"तत्र गन्धवती पृथिवी" इत्यत्र शाब्दबोध,लक्षणसमन्वयादिकं कथयामि।दोषास्सन्ति चेत्कृपया शोधयन्त्वित्यभ्यर्थये।  
शाब्दबोधः---अत्र तच्छब्दस्य पूर्वपरामर्शकतया तच्छब्देन नव द्रव्याणि प्रतिपाद्यन्ते। "त्रल्"प्रत्ययस्य घटकत्वमर्थः। एवं च नवद्रव्य घटकीभूत पृथिवी गन्धवती--गन्धाश्रयाभिन्ना इति बोधः  
गन्धवतीत्यत्र विग्रहस्य शाब्दबोधः----गन्धः अस्यामस्तीति गन्धवतीति विग्रहः। अत्र गन्धशब्दस्य गन्धोऽर्थः।इदं शब्दस्य पृथिव्यर्थः। तदुत्तरवर्ति सप्तम्याः अधिकरणत्वमर्थः। "अस"धातोः आधेयत्वमर्थः।आख्यातस्य आश्रयत्वमर्थः। एवं च पृथिवीनिष्ठ अधिकरणतानिरूपित आधेयत्वाश्रयो गन्धः इति बोधः।  
समासेन बोधो यथा----विग्रहवाक्यात्त् यादृग्विधबोधो जायते समासवाक्यात् तद्विपरीतबोधो जायत इति नियमेन "गन्धवती"ति समासवाक्यात्  
गन्धनिष्ठ आधेयतानिरूपित अधिकरणताश्रया पृथिवीति बोधः।  
लक्षणम्----एवं च पृथिव्याः किं वा लक्षणमित्युक्तौ गन्धवत्वम्। तच्च,गन्धनिष्ठ आधेयतानिरूपित अधिकरणताश्रयत्वम्।  
समन्वयः---पृथिव्यां समन्वयः।तथाहि---गन्धनिष्ठा या आधेयता इत्युक्ते "पृथिव्यां गन्धोऽस्तीत्याकारकप्रतीतिसिद्धा गन्धे विद्यमाना आधेयता।  
तन्निरूपिता या अधिकरणता इत्युक्ते पृथिवीनिष्ठा अधिकरणता। तदाश्रयत्वस्य पृथिव्यां सत्वात् लक्षणसमन्वयः।  
लक्षणस्य दोषविषयको विचारः-------काले अतिव्याप्तिः। कथमिति चेत्, गन्धनिष्ठा या आधेयता इत्युके, गन्धे द्वे आधेयते वर्तेते। एका समवाय  
सम्बन्धावच्छिन्ना। अपरा कालिकसम्बन्धावच्छिन्ना। "सर्वाधारः कालः" इति न्यायात् काले कालिकसम्बन्धेन गन्धोऽस्तीत्याकारक प्रतीति  
सिद्धा गन्धनिष्ठा कालिकसम्बन्धावच्छिन्ना आधेयता। तन्निरूपिता या अधिकरणता इत्युक्ते कालनिष्ठा अधिक्रणता। तदाश्रयत्वस्य काले सत्वात् अतिव्याप्तिः। अतः तद्वारणार्थं गन्धनिष्ठ आधेयतायां समवायसम्बन्धावच्छिन्नत्वरूप विशेषणं देयम्। दत्ते तादृग्विशेषणे,गन्धनिष्ठ  
समवायसम्बन्धावच्छिन्ना या आधेयतेत्युक्तौ गन्धनिष्ठा समवायसम्बन्धावच्छिना आधेयतैव। न कालिकसम्बन्धावच्छिन्ना। तन्निरूपिता  
या अधिकरणता इत्युक्तौ पृथिवीनिष्ठा अधिकरणतैव। न तु, कालनिष्ठा। काले कालिकसम्बन्धेन गन्धस्य सत्त्वेपि समवायसम्बन्धेन अभावात्,  
तदाश्रयत्वस्य पृथिव्यां सत्वात्,काले अभावाच्च नातिव्याप्तिः।(अनुवर्तते)  
अभिवाद्य,  
ऐवियन्।  
  

  

---

Sent via Epic Browser

