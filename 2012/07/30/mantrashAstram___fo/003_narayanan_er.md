+++
title = "003 narayanan er"

+++
[[narayanan er	2012-07-31, 11:12:13 [Source](https://groups.google.com/g/bvparishat/c/foCndt1mQws)]]



भगवन्,  
मन्त्रशास्त्रम्, तन्त्रशास्त्रमिति न केवलमनयोः पदनिष्पत्तिविचारेणाप्यलम्। गुप्तपरिभाषितानि मन्त्राणि उपदिष्टानि प्रयोगपदवीं नीयन्ते। एभिर्मन्त्रैरेभिः कर्मभिरेनां देवतामेतत्प्रयोजनोद्देशेन प्रसादयामः, प्रसन्ना देवता फलं प्रदद्यादिति विश्वासः। आयुर्वेदे विषचिकित्सादिषु, ज्वरनिवारणादिषु मन्त्रा विनियुज्यन्ते। मन्त्रमण्यौषधादयः प्रसिद्धाः। आथर्वणानि सन्त्यपि न तु तत्र तत्र सर्वाणि वैदिकानि मन्त्राणि, रोगादिनिवारणं लक्ष्यं तत्र। केन मन्त्रेण किंप्रयोजकं कर्म कर्तव्यमिति मन्त्रशास्त्रे निर्देशः। न त्वत्रान्धं विश्वसिम इति शक्यं वक्तुम्, व्रतोपासनादिभिरुपजातशक्तिकानां केषाञ्चन रोगनिवारणपटुत्वमिति प्राचीनाः। लोकायतादयस्तु वादानिमान्न सहेरन्। मन्त्रशास्त्रेण विशिष्टं लक्ष्यं स्पष्टम्। तन्त्रशास्त्रेपि फलश्रुत्यादिना प्रसन्ना देवता पूर्वजन्मनां पापान्यपोहतीति बोधनानि श्रूयन्ते। ब्राह्मणबौद्धादीनां कौळशाक्तवज्रयानादिभिः तन्त्रग्रन्थाः मन्त्राणि तेषां विनियोगाँश्च निर्दिशन्ति।  
न तु प्रत्यक्षं किञ्चिन्मन्त्रतन्त्रयोर्व्यत्ययः। उभयोरपि श्रुतिपरम्परया प्रसिद्धेरपि, ग्रन्थपरम्परया मन्त्राणां न गुप्तपरिभाषितत्वं स्पष्टम्। परशुरामकल्पसूत्रादयः देवतापूजनविधिं बोधयन्ति। तत्तत्कालनैमिषिकार्थलाभाय शत्रुमारणादयोपि मन्त्रास्तेषां प्रयोगाश्च मन्त्रशास्त्रादिषु प्रकल्पिताः। यथा- हन, हन, पच, पच, मारय मारयेत्यादि। न तत्र तैः कर्मभिः किञ्चिन्मनःसुखं परिकल्प्यते। तत्राप्पयदीक्षितादिभिर्लोकोपकारमेवेद्दिष्टमिति श्लोकेभ्यः स्पष्टम्।  
(पुनः चर्चयिष्यामः)  
नारायणः।  

