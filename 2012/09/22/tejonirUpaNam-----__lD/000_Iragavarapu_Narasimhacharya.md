+++
title = "000 Iragavarapu Narasimhacharya"

+++
[[Iragavarapu Narasimhacharya	2012-09-22, 20:02:19 [Source](https://groups.google.com/g/bvparishat/c/lD1fsjK9cDQ)]]



तेजसः लक्षणम्---शाब्दबोधश्च-----(सुहृद्भ्यः विज्ञप्तिः "एतदवधार्य  
दोषान् कृपया शोधयितुम्)  
उष्णस्पर्शवत्तेजः-----इति तेजसः लक्षणम्।  
अत्र खण्डशाब्दबोधो यथा-----उष्णस्पर्शः अस्मिन्नस्तीति उष्णस्पर्शवत्।  
अत्र उष्णस्पर्शशब्दस्य उष्णस्पर्शोऽर्थः।इदं शब्दस्य तेजोऽर्थः।  
तदुत्तरवर्तिसप्तम्याः अधिकरणत्वमर्थः। अस धातोः आधेयत्वमर्थः।आख्यातस्य  
आश्रयत्वमर्थः।  
एवं च तेजोनिष्ठ अधिकरणतानिरूपित आधेयत्वाश्रयो उष्णस्पर्श इति बोधः।  
विग्रहवाक्यात् यादृग्विधबोधो जायते समासवाक्यात् तद्विपरीतबोधो जायतेति  
नियमेन उष्णस्पर्शवदिति समास  
वाक्यात् उष्णस्पर्शनिष्ठ आधेयता निरूपित अधिकरणताश्रयं तेज इति बोधः।  
एवं च तेजसः किं वा लक्षणमित्युक्तौ उष्णस्पर्शवत्त्वम्। तच्च  
उष्णस्पर्शनिष्ठ आधेयतानिरूपित अधिकरणताश्रयत्वम्।  
तेजसि समन्वयो यथा----उष्णस्पर्शनिष्ठा या आधेयता तेजसि  
उष्णस्पर्शोऽस्तीत्याकारक प्रतीतिसिद्धा उष्णस्पर्शे  
विद्यमाना आधेयता। तन्निरूपिता या अधिकरणता तेजोनिष्ठा अधिकरणता।  
तदाश्रयत्वस्य तेजसि सत्वात्त्समन्वयः।  
नन्विदानीं काले अतिव्याप्तिः। कथमिति चेत्,उष्णस्पर्शनिष्ठा या  
आधेयतेत्युक्तौ उष्णस्पर्शे द्वे आधेयते वर्तेते।एका  
समवायसम्बन्धावच्छिन्ना,अपरा कालिकसम्बन्धावच्छिन्ना। तयोः सर्वाधारः काल  
इति न्यायात् काले कालिक  
सम्बन्धेन उष्णस्पर्शोऽस्तीत्याकारक प्रतीतिसिद्धा उष्णस्पर्शनिष्ठा  
कालिकसम्बन्धावच्छिन्ना आधेयता ध्रियते।तन्निरूपिता या अधिकरणता  
कालनिष्ठा अधिकरणता।तदाश्रयत्वस्य काले सत्वात्।  
अतः तद्वारणार्थं उष्णस्पर्शनिष्ठ आधेयतायां समवायसम्बन्धावच्छिन्नत्वरूप  
विशेषणं देयम्।दत्ते तादृग्विशेषणे  
उष्णस्पर्शनिष्ठा समवायसम्बन्धावच्छिन्ना या अधेयता इत्युक्तौ  
उष्णस्पर्शनिष्ठा समवायसम्बन्धावच्छिन्ना  
आधेयतैव।न कालिकसम्बन्धावच्छिन्ना भवति।तन्निरूपिता या अधिकरणता  
इत्युक्तौ तेजोनिष्ठ अधिकरणतैव।न तु कालनिष्ठा। काले कालिकसम्बन्धेन  
उष्णस्पर्शस्य सत्वेपि समवायसम्बन्धेन अभावात्।  
तदाश्रयत्वस्य तेजसि सत्वात् काले अभावाच्च नातिव्याप्तिः।  
नन्वेवमपि पृथिव्यादावतिव्याप्तिः। कथमिति चेत्,समवायसम्बन्धावच्छिन्ना  
उष्णस्पर्शनिष्ठा या आधेयता इयुक्तौ उष्णस्पर्शे समवायसम्बन्धावच्छिन्ने  
द्वे आधेयते वर्तेते।एका गुणत्वावच्छिन्ना। अपरा  
उष्णस्पर्शत्वावच्छिन्ना।तयोः सर्वगुणेषु विद्यमाना गुणत्वावच्छिन्ना  
समवायसम्बन्धावच्छिन्ना आधेयता  
ध्रियते।तन्निरूपिता या अधिकरणता पृथिव्यादिषु विद्यमाना अधिकरणता।  
तदाश्रयत्वय पृथिव्यादिषु सत्वात्।  
अतः तद्वारणार्थं उष्णस्पर्शनिष्ठ आधेयतायां  
उष्णस्पर्शत्वावच्छिन्नत्वरूप विशेषणं देयम्। एवं  
च,समवायसम्बन्धावच्छिन्ना उष्णस्पर्शत्वावच्छिन्ना या आधेयता इत्युक्तौ  
उष्णस्पर्शत्वावच्छिन्ना समवायसम्बन्धावच्छिन्ना आधेयतैव। न तु  
गुणत्वावच्छिन्ना।तन्निरूपिता या अधिकरणता तेजोनिष्ठा अधिकरणतैव।न  
पृथिव्यादिनिष्ठा। पृथिव्यादिषु गुणत्वेन रूपेण उष्णस्पर्शस्य सत्वेपि  
उष्णस्पर्शत्वरूपेण अभावात्,तदाश्रयत्वस्य तेजसि सत्वात्  
समन्वयः।पृथिव्यादिषु अभावात् नातिव्याप्तिश्च।  
अभिवाद्य, (अनुवर्तते)  
ऐएन्नेस्साचार्यः।  

