+++
title = "000 Narasimhacharya Iragavarapu"

+++
[[Narasimhacharya Iragavarapu	2012-11-26, 13:44:48 [Source](https://groups.google.com/g/bvparishat/c/bJELPUoD9-U)]]



प्रिय विद्वत्सुहृदः,

सादरम्प्रणम्य। सर्वेषां परिज्ञानाय क्री.श.११ शताब्दीय धारानगराधिपतेः भोजराजस्य दानपत्रं भवतां पुरतः

उपस्थाप्यते। पश्यन्त्वत्रत्य विशॅषान् तदानीन्तन राजन्यानां सङ्कल्पांश्च।

श्लो॥ जयति व्योमकेशोऽसौ यः सर्गाय बिभर्ति ताम्, ऐन्दवीं शिरसा लेखां जगद्बीजाङ्कुराकृतिं

    तन्वन्तु वः स्मरारातेः कल्याणमनिशं जटाः, कल्पान्त समयोद्दाम तटिद्वलय पिङ्गळाः॥

परमभट्टारक महाराजाधिराज परमेश्वर श्रीसीयकदेवपादानुध्यात परमभट्टारक महाराजाधिराज राजपरमेश्वर

श्रीवाक्पतिराजदेवपादानुध्यात परमभट्टारक महाराजाधिराज राजपरमेश्वर श्रीसिन्धुराजदेवपादानुध्यात परम

भट्टारक महाराजाधिराज परमेश्वर श्री भोजदेवः कुशली नागह्रदपश्चिमपथकान्तःपाति वीराणके समुपगतान्

राजपुरुषान् ब्राह्मणोत्तरान् प्रतिनिवासि "पट्टकिल"(महाराष्ट्रभाषायां "पाटील") जनपदादींश्च समादिशति।

अस्तु वः संविदितम् यथा अतीताष्टसप्तत्यधिकसाहस्रिकसंवत्सरे माघासिततृतीयायां रवावुदगयनपर्वणि

कल्पितहलानां लेख्ये श्रीमद्धारायाम्(धारानगर्याम्) अवस्थितैः अस्माभिः स्नात्वा चराचरगुरुं भगवन्तं भवानीपतिं

समभ्यर्च्य संसारस्यासारतां दृष्ट्वा ,

श्लो॥ वाताभ्रविभ्रममिदं वसुधाधिपत्य,मापातमात्रमधुरो विषयोपभोगः।

   प्राणास्तृणाग्रजलबिन्दुसमा नराणां,धर्मः सखा परमहो परलोकयाने॥

   भ्रमत्संसारचक्राग्रधाराधारामिमां श्रियम्,प्राप्य ये न ददुस्तेषां पश्चात्तापः परं फलम्॥

इति जगतो विनश्वरं स्वरूपमाकलय्य उपरिलिखितग्रामः स्वसीमातृणागोचरयूतिपर्यन्तः सहिरण्यभागभोगः

सोपरिकरः सर्वादायसमेतः ब्राह्मणधनपतिभट्टाय भट्टगोविन्दसुताय बह्वृचाश्वलायनशाखाय विप्रवराय वेल्लवल्ल

प्रतिबद्धश्रीवादाविनिर्गतराधसुरसङ्गकर्णाटाय मातापित्रोरात्मनश्च पुण्ययशोभिवृद्धये अदृष्टफलमङ्गीकृत्य

आचन्द्रार्कार्णवक्षितिसमकालं यावत् परया भक्त्या शासनेनोदकपूर्वं प्रतिपादित इति मत्वा यथादीयमान भागभोग

करहिरण्यादिकमाज्ञाश्रवणविधेयैर्भूत्वा सर्वमस्मै समुपनेतव्यम्।सामान्यञ्चैतत्पुण्यफलं बुद्ध्वा,अस्मद्वंशजैरन्यैरपि भाविभोक्तृभिः अस्मत्प्रदत्तधर्मादायोऽयमनुमन्तव्यः पालनीयश्च।

उक्तम्----श्लो॥ बहुभिर्वसुधा दत्ता राजभिः सगरादिभिः, यस्य यस्य यदा भूमिः तस्य तस्य तदा फलम्॥

           यानीह दत्तानि पुरा नरेन्द्रैर्दानानि धर्मार्थयशस्कराणि।

           निर्माल्यवान्तप्रतिमानि तानि को नाम साधुः पुनराददीत॥

           अस्मत्कुलक्रममुदारमुदाहरद्भि रन्यैश्च दानमभ्यनुमोदनीयम्।

           लक्ष्म्यास्तटित्सलिलबुद्बुदचञ्चलाया दानं फलं परयशःपरिपालनञ्च॥

           सर्वानेतान्भाविनः पार्थिवेन्द्रान् भूयो भूयो याचते रामभद्रः।

           सामान्योऽयं धर्मसेतुर्नराणां काले काले पालनीयो भवद्भिः॥

           इति कमलदळाम्बुबिन्दुलोलां श्रियमनुचिन्त्य मनुष्यजीवितञ्च।

           सकलमिदमुदाहृतं च बुद्ध्वा न हि पुरुषैः परकीर्तयो विलोप्याः॥"

इति॥ संवत् १०७८ चैत्रसुदि १४ स्वयमाज्ञा मङ्गळं महाश्रीः।स्वहस्तोऽयं श्रीभोजदेवस्य॥"(एवमेव अस्यैव धारा-

नगराधिप सुप्रसिद्ध भोजमहीपतेः पितामहस्य वाक्पतिराजस्य दानपत्रम्।एवं तस्यैव प्रसिद्धभोजमहीपतेः वंश्यस्य अर्जुनदेवस्य दानपत्रञ्च।(मम्मटविरचित काव्यप्रकाशस्य प्रस्तावनातः सङ्गृहीतोऽयं विषयः)

अभिवाद्य,

ऐएन्नेस्साचार्यः।

