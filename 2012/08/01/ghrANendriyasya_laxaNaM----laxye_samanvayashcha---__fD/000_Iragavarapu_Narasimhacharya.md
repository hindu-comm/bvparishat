+++
title = "000 Iragavarapu Narasimhacharya"

+++
[[Iragavarapu Narasimhacharya	2012-08-01, 11:46:29 [Source](https://groups.google.com/g/bvparishat/c/fD7DZAXJLAI)]]



इन्द्रियं गन्धग्राहकं घ्राणम्------अत्र शब्दार्थविवरणम्---यथाः---

गन्धस्य ग्राहकं गन्धग्राहकं।गन्धशब्दस्य गन्धोऽर्थः।तदुत्तरवर्ति षष्ठ्याः विषयत्वमर्थः।ग्रहधातोः प्रत्यक्षमर्थः।तदुत्तरवर्ति ण्वुल् प्रत्ययस्य जनकत्वमर्थः।

तदुत्तरवर्ति आख्यातस्य आश्रयत्वमर्थः।

एवं च,गन्धविषयक,प्रत्यक्षनिष्ठ,जन्यतानिरूपित जनकताश्रयत्वे सति इन्द्रियत्वं घ्राणेन्द्रियस्य लक्षणमिति फलितम्।

समन्वयः-----घ्राणे समन्वयः----गन्धविषयकं यत्प्रत्यक्षं--इदं सुरभि,इदं असुरभि, इत्याकारकं प्रत्यक्षम्।तन्निष्ठा या जन्यता इत्युक्ते प्रत्यक्षे विद्यमाना

जन्यता;तन्निरूपिता या जनकता इत्युक्ते घ्राणेन्द्रिये विद्यमाना जनकता।तदाश्रयत्वस्य इन्द्रियत्वस्य च द्वयोरपि घ्राणेन्द्रिये सत्वात् समन्वयः।

अत्र दळसार्धक्यानि यथा-----अत्र सत्यन्तानुपादाने चक्षुरादौ अतिव्याप्तिः,तत्रापि इन्द्रियत्वस्य सत्वात्।अतः सत्यन्तोपादानमावश्यकम्।एवं च,गन्धविषयक

प्रत्यक्षनिष्ठ जन्यतानिरूपित जनकताश्रयत्वरूप सत्यन्तस्य चक्षुरादौ अभावात् नातिव्याप्तिः।

तावन्मात्रोक्तौ, घ्राणेन्द्रियसन्निकर्षे अतिव्याप्तिः।अतः इन्द्रियत्वमित्युक्तम्।घ्राणेन्द्रियसन्निकर्षे इन्द्रियत्वस्य अभावात् नातिव्याप्तिः।

(भारतीयविद्यापरिषदस्मादृशां जीवातुरिति धिया यदधीतं तस्य मननम्भवेदित्येवं लिख्यते---दोषास्सन्ति चेत् शोधयन्त्वित्यभ्यर्थये।

अभिवाद्य,

ऐएन्नेस्साचार्यः।



