+++
title = "000 Iragavarapu Narasimhacharya"

+++
[[Iragavarapu Narasimhacharya	2012-08-03, 04:54:01 [Source](https://groups.google.com/g/bvparishat/c/DXctPyqNJw0)]]



प्रिय विद्वत्सुहृदः,  
सादरम्प्रणम्य। अत्रेदमवधेयम्।     " जललक्षणम्-------शीतस्पर्शवत्य आपः। "  
खण्डशाब्दबोधः---- शीतस्पर्शः आसु अस्तीति शीतस्पर्शवत्यः। अत्र शीतस्पर्शशब्दस्य शीतस्पर्शोऽर्थः।इदं शब्दस्य  
 आपोऽर्थः। तदुत्तरवर्ति सप्तम्याः अधिकरणत्वमर्थः। असधातोः आधेयत्वमर्थः। एवं च जलनिष्ठ अधिकरणता निरूपित आधेयताश्रयो शीतस्पर्श इति बोधः।  
विग्रहवाक्यात् यादृग्विधबोधो जायते समासवाक्यात् तद्विपरीतबोधो जायते इति नियमेन शीतस्पर्शवत्य इति समासवाक्यात् शीतस्पर्शनिष्ठ  
आधेयतानिरूपित अधिकरणताश्रयाः आपः इति समासवाक्यबोधः।  
एवं च अपां किं वा लक्षणमित्युक्ते शीतस्पर्शवत्वम्। तच्च, शीतस्पर्शनिष्ठ आधेयतानिरूपित अधिकरणताश्रयत्वम्।  
अप्सु समन्वयः------तथाहिः---अब् निष्ठा या आधेयता इत्युक्ते अप्सु शीतस्पर्शोऽस्तीत्याकारक प्रतीतिसिद्धा शीतस्पर्शे विद्यमाना आधेयता।  
 तन्निरूपिता या अधिकरणता इत्युक्ते अब् निष्ठा अहिकरणता। तदाश्रयत्वस्य अप्सु सत्वात् समन्वयः।  
नन्विदानीं कालेऽतिव्याप्तिः। कथमिति चेत्, शीतस्पर्शनिष्ठा या आधेयता इत्युक्ते, शीतस्पर्शे द्वे आधेयते वर्तेते----एका समवायसम्बन्धावच्छिन्ना,अपरा कालिकसम्बन्धावच्छिन्ना। सर्वाधारः कालः इति न्यायात् काले कालिकसम्बन्धेन शीतस्पर्शोऽस्तीत्याकारक  
प्रतीतिसिद्धा,शीतस्पर्शनिष्ठा,कालिकसम्बन्धावच्छिन्ना आधेयता ध्रियते। तन्निरूपिता या अधिकरणता इत्युके कालनिष्ठा अधिकरणता भवति।  
तदाश्रयत्वस्य काले सत्वात्।  
अतः तद्वारणार्थं शीतस्पर्शनिष्ठ आधेयतायां समवायसम्बन्धावच्छिन्नत्वरूप विशेषणं देयम्। दत्ते तादृग्विशेषणे शीतस्पर्शनिष्ठा समवायसम्बन्धावच्छिन्ना या आधेयता इत्युक्ते शीतस्पर्शनिष्ठा समवायसम्बन्धावच्छिन्ना आधेयतैव। न तु,कालिकसम्बन्धावच्छिन्ना।  
तन्निरूपिता या अधिकरणता इत्युक्ते अप्सु निष्ठा अधिकरणतैव। न तु,कालनिष्ठा। काले कालिकसम्बन्धेन शीतस्पर्शस्य सत्वेपि समवायसम्बन्धेन अभावात्। तदाश्रयत्वस्य अप्सु सत्वात्,काले अभावाच्च नातिव्याप्तिः।  
नन्वेवमपि पृथिव्यादावतिव्याप्तिः। कथमिति चेत्,समवायसम्बन्धावच्छिन्ना शीतस्पर्शनिष्ठा या आधेयता इत्युक्तौ शीतस्पर्शे समवायसम्बन्धावच्छिन्ने द्वे आधेयते स्तः। एका गुणत्वावच्छिन्ना,अपरा शीतस्पर्शत्वावच्छिन्ना। तयोः सर्वगुणेषु विद्यमाना गुणत्वावच्छिन्ना  
समवायसम्बन्धावच्छिन्ना आधेयता ध्रियते।तन्निरूपिता या अधिकरणता इत्युक्ते पृथिव्यादौ विद्यमाना अधिकरणता। तदाश्रयत्वस्य पृथिव्यादौ  
सत्वात्।  
अतः तद्वारणार्थं शीतस्पर्शनिष्ठ आधेयतायां शीतस्पर्शत्वावच्छिन्नत्वरूप विशेषणं देयम्। एवं च,समवायसम्बन्धावच्छिन्ना शीतस्पर्शत्वावच्छिन्ना या आधेयता इत्युक्तौ शीतस्पर्शत्वावच्छिन्ना समवायसम्बन्धावच्छिन्ना आधेयतैव। न तु, गुणत्वावच्छिन्ना। तन्निरूपिता या अधिकरणता इत्युक्ते जलनिष्ठा अधिकरणतैव। न पृथिव्यादिनिष्ठा। पृथिव्यादौ गुणत्वेन रूपेण शीतस्पर्शस्य सत्वेपि शीतस्पर्शत्वेन रूपेण अभावात्। अतः तदाश्रयत्वस्य अप्सु सत्वात् समन्वयः।पृथिव्यादौ अभावात् नातिव्याप्तिश्च। (अनुवर्तते)  
अभिवाद्य,  
ऐवियन्।  
  
  

  

---

Sent via Epic Browser

