+++
title = "000 Iragavarapu Narasimhacharya"

+++
[[Iragavarapu Narasimhacharya	2012-08-03, 14:55:36 [Source](https://groups.google.com/g/bvparishat/c/NmyJV7HLyKc)]]



पूर्वतोऽनुवर्तते------पूर्वस्मिन् लेखे "समवायसम्बन्धावच्छिन्न,्शीतस्पर्शत्वावच्छिन्न आधेयतानिरूपित अधिकरणताश्रयत्वं जलस्य लक्षण"मिति ज्ञातवन्तः।  
नन्वेवमपि उत्पन्नविनष्टजले एतल्लक्षणस्य अव्याप्तिर्भवति। कथमिति चेत्,"उत्पन्नं द्रव्यं क्षणमगुणं निष्क्रियं च तिष्ठती"ति न्यायेन उत्पन्नविनष्टजले शीतस्पर्शाभावात् समवायस्म्बन्धावच्छिन्न,शीतस्पर्शत्वावच्छिन्न आधेयतानिरूपित अधिकरणताश्रयाभावेन अव्याप्तिः।  
अतः तद्वारणार्थं जातिघटितलक्षणं कार्यम्। तच्चेत्थम्----समवायसम्बन्धावच्छिन्न,शीतस्पर्शत्वावच्छिन्न,आधेयतानिरूपित अधिकरणतावद्वृत्तिः तादृशजातिमत्वं अपां लक्षणमिति वक्तव्यम्।  
एवं च समवायसम्बन्धावच्छिन्न,शीतस्पर्शत्वावच्छिन्न,आधेयतानिरूपित अधिकरणतावान् द्वितीयक्षणावच्छिन्नो जलादिः।तद्वृत्ति र्या जातिः इत्युके जलत्वरूपा जातिः।तदाश्रयत्वस्य उत्पन्नविनष्टजलादि निखिलजलेषु सत्वात् समन्वयः.  
नन्वेवमपि पृथिव्यादौ अतिव्याप्तिः। कथमिति चेत्, समवायसम्बन्धावच्छिन्न शीतस्पर्शत्वावच्छिन्न आधेयतानिरूपित अधिकरणतावान्  
द्वितीयक्षणावच्छिन्नो जलादिः।तद्वृत्ति र्या जातिरित्युक्ते द्रव्यत्वरूपा जातिरपि भवति। तद्वत्वस्य पृथिव्यादौ सत्वात्।  
अतः जातौ द्रव्यत्वसमानाधिकरण भेदप्रतियोगितावच्छेदकत्वरूप द्रव्यत्वव्याप्यत्वस्य विशेषणं देयम्। एवं च,द्रव्यत्वसमानाधिकरण भेदप्रतियोगितावच्छेदकत्वाभावात् जलरूपा जातिरेव तादृशी भवतीति,तादृशजातिमत्वस्य अप्स्वेव सत्वात् समन्वयः। पृथिव्यादौ अभावात् नातिव्याप्तिश्च।   
एवं च,समवायसमन्धावच्छिन्न,शीतस्पर्शत्वावच्छिन्न,आधेयतानिरूपित,अधिकरणतावद्वृत्ति,द्रव्यत्वाधिकरणवृत्ति, भेदप्रतियोगितावच्छेदकी  
भूता च या जातिः तादृशजातिमत्वं अपां लक्षणमिति निष्कर्षः।   
अभिवाद्य,  
ऐवियन्।   

