+++
title = "000 Iragavarapu Narasimhacharya"

+++
[[Iragavarapu Narasimhacharya	2012-08-05, 20:08:43 [Source](https://groups.google.com/g/bvparishat/c/nU0UJpSl9io)]]



आङ्ग्लेयप्रभुत्वात् विमुक्तिं प्राप्य यदा वयं प्रजास्वामिकप्रभुत्वं निर्मितवन्तः तदारभ्य आधुनिकभारतमिति कथ्यते। ईदृशे भारते प्रजास्वाम्यं समतौल्याभावेन नाममात्रमस्ति। देशोऽयं खण्डितोऽस्ति। जनाः बहुधा वर्गरूपेण विभक्ताः। पालकाः तेषु वर्गेषु पक्षपातिनसन्त्यनुचितरीत्या। समन्याय  
पालनस्य राहित्यं जनानां मध्ये विद्वेषं जनयति। शासनसभासभ्येषु लोकसभासभ्येषु कार्यनिर्वाहकवर्गेषु न्यायविभागे च बाहुळ्येन निन्दितचरिताः प्रविशन्ति।एषु कार्यदक्षता लुप्यते। धनार्जनदृक्पथमधिकमस्ति। पदवीकांक्षाः आनुवंशिकपालनाभिरतिः अलसत्वं अधिकारदाहश्च वर्धन्ते दिने दिने। प्रजानां वा देशस्य वा समस्यां परिष्कर्तुं तेषां समुचिता शक्तिर्न दृश्यते। राजकीयपक्षाः मिथः कलहायन्ते। मतदानाय जनान् प्रलोभयन्ति। नायकत्वचयनं न प्रज्ञया,किन्तु,धन-व्ययेन भवति। रक्षकभटैर्विना,आन्दोळनं विना चयनमसाध्यं दृश्यते। परीक्षानिर्वहणमपि तथैव।  
विद्याविधानं स्वदेशीयं नास्ति। विदेशीविद्याविधानमेव चलति। विद्या विक्रीयते आपणे वस्तूनीव। न कस्यापि जातीयता दृष्टिर्वा स्वदेशीयचिन्तनं वा न दृश्यते।स्वार्थप्रयोजनानि समधिकानि जातानि। धनार्जनैकपराः भवन्ति। शुल्कानि द्विगुणीकृतानि त्रिगुणीकृतानि च कुर्वन्ति। प्रायेण विद्यालयेषु निरसनप्रदर्शनानि सम्भवन्ति।विद्यार्थिनीविद्यार्थिनः कैश्चित् राजकीयपक्षैः अपमार्गे नीयन्ते। विदेशम्प्रति पठनाय उद्योगाय वा गत्वा विद्यार्थिनः विद्यार्थिन्यश्च वञ्चिता भवन्ति।ते निरुद्योगिनो भूत्वा विप्लवमार्गमनुसरन्ति। अधीता विद्या जीवनस्य मूल्यानि न ददाति। व्यवस्थासु व्यक्तिषु वा नैतिकता धार्मिकता सौशील्यादिगुणा वा गगनकुसुमानि भवन्ति।  
विदेशीया विषमसंस्कृतिः भारते प्रविष्टा। स्वलिङ्गसम्पर्कः,सम्पर्कव्याधिः,प्रेमिकदिवसस्य संरम्भः,मादकद्रव्यसेवनं,विशृङ्खल सहनर्तनमेवमादीनि  
कानिचिदुदाहरणानि।  
राजकीयपक्षेषु पक्षात् पक्षस्य लङ्घनं पालने स्थिरत्वं न सम्पादयति। विद्यालयेषु कुत्रचिदपि पर्यवेक्षणं समर्थं नास्ति। प्रश्नपत्रसङ्ग्रथनेऽपि अध्यापकाः  
अलसाः भवन्ति।प्राग्दत्तान्येव प्रश्नपत्राणि आम्रेडितानि कुर्वन्ति। विविधशिक्षाभियानव्याजेन लक्षशः कोटिशश्च धनव्ययो भवति। परन्तु सार्धकता नास्ति।  
पालकवर्गाः विविधरूपेषु विविधस्तरेषु अभियोगान् प्राप्नुवन्ति।न्यायाधिपतयोऽपि प्रायेण उत्कोचं स्वीकृत्य कारागारबद्धाः भवन्ति। न्यायवादिनोऽपि  
बहिरागत्य निराहारदीक्षां आन्दोळनञ्च कुर्वन्ति।लोकयान,रेलयान दुर्घटनानि नित्यकृत्यानि भवन्ति। सचिवालयेषु मन्त्रिणां वा उद्योगिनां वा कार्यशीलता  
न दृष्टा।रक्तचन्दन,खनिज,वालुकादीनां चौर्याणि भवन्त्येव। समूलं निवारयिता न कोऽप्यस्ति। राजमार्गे स्त्रीणां मङ्गळसूत्रसहित कण्ठहाराः,गृहेभ्योऽपि  
स्वर्णाभरणानि बलात् तर्जयित्वा अपह्रियन्ते। वित्तकोशाः लुण्ठिता भवन्ति।  
अपराधिविषये शिक्षापि सम्यक् नास्ति। दण्डनं विलम्ब्यते। तेन न्यायो न लभ्यते। अदण्ड्याः दण्ड्यन्ते। दण्ड्याः उपेक्ष्यन्ते।शिशवोऽपि चिकित्सालयात्  
अपह्रियन्ते। व्यक्तिविग्रहाः प्रतिष्ठाप्यन्ते। कोपेन ते ध्वस्ताः क्रियन्ते। महापुरुषाः अनुभवज्ञाः दिवङ्गताः। किञ्चिज्ञ्ज्ञाः अकिञ्चित्कराः पालकवर्गेषु बहुळास्सन्ति। समाजसेवनं विस्मृतम्। व्यक्त्याराधनं प्राधम्यं वहति। कुटुम्बेष्वपि जनाः विघटिताः कलहायन्ते च। पिता पुत्रं हन्ति।पुत्रः पितरं हन्ति।  
एवं दम्पत्योरपि। निरुद्योगिनः न सम्यक् व्यापृताः विध्वंसनचणाः भवन्ति। अहिंसया स्वातन्त्र्यं प्राप्तमिति जनाः चिन्तयन्ति। परन्तु,वस्तुतः हिंसैव प्रवृत्ता। सा प्रायेण येन केनापि रूपेण अनुवर्तते एव। स्वदेशीयचिन्तनं स्वधर्मे निष्ठा,स्वदेशीयवस्तूनामुपयोगः मृग्यन्ते।  
ईतिबाधाः आततायिनस्सन्त्येव। अरिषड्वर्गः विजृम्भते। पारिश्रामिकीकरणेन वातावरणकालुष्यं रोगकारकम्भवति। अद्यैवं वार्ता श्रुता--रक्षकभटानां भार्याः  
स्वासां भर्तारः दूरतीराणि प्रेष्यन्तेति निरसनं प्रदर्शयन्ति। विधर्मीय मतान्तरीकरण,बलात्कार विवाहैः परिवर्तनादिकं प्रवर्तते एव।  
एवं आधिभौतिक,आधिदैविक,आध्यात्मिक तापाः अपि जनान् पीडयन्तः भारतं शान्तिरहितं,पुष्टिरहितं तुष्टिरहितं शक्तिरहितञ्च कुर्वन्ति। एवमस्ति भारतमाधुनिकम्।  
अभिवाद्य,  
ऐएन्नेस्साचार्यः।  
  
  

