+++
title = "001 narayanan er"

+++
[[narayanan er	2012-08-06, 15:03:32 [Source](https://groups.google.com/g/bvparishat/c/NYSesSZ7EzE)]]



धन्योऽस्मि विद्वांसः,  
तदसिद्धसाध्यसाधनधर्मानुगतमित्यवगन्तव्यमिति मूलस्य व्याख्याने टीकायामस्पष्टता दृश्यते।-इति डॉ. सुज्ञानकुमारमाहान्तिमहोदयैरुद्वीक्षितमिह चर्चयामहे। अत्र व्यासवाक्यम्- सुवर्णपुष्पां पृथिवीं चिन्वन्ति पुरुषास्त्रयः। शूरश्च कृतविद्यश्च यश्च जानाति सेवितुम्।। (महाभारतम्-५.३५.६५) इति। एतदेव ध्वन्यालोक उद्धृतम्। तत्र ध्वन्यालोकलोचनेऽभिनवगुप्ताचार्यपादा एवमाहुः-सुवर्णानि पुष्प्यतीति सुवर्णपुष्पा-इति। एवं सति कर्मण्यणि टिड्ढाणञित्यादिना ङीबापत्त्या सुवर्णपुष्पी पृथिवीति स्यात्। तद्वारणाय सुवर्णमेव पुष्पं यस्याः सा सुवर्णपुष्पेति बुहुव्रीहिमेव स्वीकुर्महे। सुवर्णपुष्पामिति महाभारतपद्यं असिद्धसाध्यसाधनधर्मानुगतप्रकरणे अनुमेयार्थविषये चोदाहृतमुपादर्शयद्राजानकमहिमभट्टः।   
१. तत्र मयैवं व्याख्यातमसिद्धसाध्यसाधनधर्मानुगतप्रकरणे-  
शब्दार्थयोः सामर्थ्यादेवार्थान्तरावगतिः सिद्धेति सम्भवासम्भवयोरपि शब्दार्थयोरुपसर्जनीकृतत्वमुक्तं तत् पौनरुक्त्याय दोषाय प्रसज्येत। यदि शब्दार्थावुपसर्जनीकृतात्मानौ तयोः केवलं स्वरूपमनुवदति, तत्स्वरूपानुवादमेव फलमिति कथनं युक्तमिति चेन्न, तदुपादानमेव पौनरुक्त्यरूपं फलमुन्नयति। युक्तिमेनां द्रढयितुमेव निदर्शितम्-सुवर्णपुष्पामित्यादिना महाभारतपद्येन। एवमेतादृश्यां युक्तौ स्थितायां तदुपोद्बलदायकमितिहासगतमुदाहरणम्। सुवर्णमेव पुष्पं यस्याः सा सुवर्णपुष्पा, तां सुवर्णपुष्पां पृथिवीं भूमिं त्रयः पुरुषास्त्रिप्रकारका एव जनाश्चिन्वन्ति सम्भरन्ति। चयनार्थस्य तनादेरुविकरणस्य परस्मैभाषस्य चिञो झ्यन्तमेतत्। सुवर्णमेव पुष्पं चेत् फलमपि सुवर्णमेवेति तन्मूल्याधिक्यं स्पष्टम्। शूरो युद्धपराक्रमः, कृता विद्या येन स कृतविद्यो विद्यावान् पण्डितः, यः सेवितुं परिचरितुं जानाति स सेवकः परिचारकश्चैते त्रयः सौभाग्यवन्तः सकलमनुकूलं सम्भरन्ति। उदाहरणमिदमसिद्धत्वेन साध्यसाधनधर्मेणानुगतम्। साध्यसाधनधर्मो नोपगम्यते, शब्दस्याभिधामन्तरेण व्यापारान्तरासम्भवात्, शब्दस्यैकाभिधा शक्तिरिति सिद्धान्तितत्वाच्च। साध्यसाधनधर्मकल्पनायां तु त्रिप्रकारकपुरुषापेक्षयाऽन्येषां सौभाग्यातिशयासम्भवाच्छूरत्वकृतविद्यत्वसेवनैः साधनैस्तत्तद्गुणविशिष्टानां पुरुषाणां सुवर्णपुष्पचयनस्य सिद्धत्वेऽपि साध्यसाधकभाव एव तत्र सम्बन्धो, न व्यङ्ग्यव्यञ्जकभाव इत्यवगन्तव्यम्, अयमनुमेयार्थस्य विषय एवेति वक्ष्यमाणत्वाच्च। तद्धेतुस्तूपसर्जनीकृतार्थ इत्यभिधेयस्य विशेषणोपादानेन ध्वनिलक्षणे य उपन्यासस्तद्वत्तद्व्यापृतिरभिधाख्याऽप्युपादेया, यस्याश्चोपसर्जनीभावमन्तरेण यथा दीपकाद्यलङ्कारे वाच्ये, उपमाद्यलङ्काराणामर्थान्तरेण प्रतीतौ चमत्कृतौ चालङ्कारध्वनिकल्पना ध्वनिवादिनामिष्टा न स्याद्, ध्वनिलक्षणेऽव्याप्तिभयात्। -इति।  
इदानीमत्र वयं ब्रूमः-वस्तुतस्तु भक्तिध्वन्यो रूपाभेदाद् ध्वनिरयं भक्त्या सहैकत्वं बिभर्तीति सिद्धान्तः। "ध्वनिः भक्त्या नैकत्वं बिभर्ति, रूपभेदात्" इत्यानन्दवर्धनाचार्यः। तत् खण्डयितुमाह- सुवर्णपुष्पामित्यादौ न चाव्याप्तिः प्रसज्यते। यतः पदार्थवाक्यार्थभेदाद्भक्तिर्द्विधोदिता।। (व्यक्तिविवेकः-१.५९) इति। ध्वनिकारस्त्वव्याप्त्यतिव्याप्तिभ्यां भक्तिध्वन्यो रूपभेदं कल्पयति। तदेवोक्तम्-तदसिद्धसाध्यसाधनधर्मानुगतमित्यवगन्तव्यमिति। व्यङ्ग्यव्यञ्जकभावप्रकल्पनेनात्र साध्यसाधनधर्मानुगतत्वं न सङ्गतं स्यात्। अतः तत्सिद्धत्वे साध्यसाधकभावकल्पनमित्यनुमानपक्षे भक्तिध्वन्यो रूपाभेदत्वम्। साध्यसाधकभावकल्पने भक्तौ नाव्याप्तिर्नातिव्याप्तिश्च। गमकत्वैकमूलेन ध्वनेरपि गुणवृत्तित्वं स्पष्टमेवेत्याशयः। अनेन लक्षणामूलध्वनिरप्यनया रीत्या गौण एव, तस्यापि गमकत्वैकमूलत्वात्।   
२. अनुमेयार्थविषयेऽपि मयैवं व्याख्यातम्-  
सुवर्णपुष्पामिति। सुवर्णमेव पुष्पं यस्याः सा सुवर्णपुष्पा, तां सुवर्णपुष्पां पृथिवीं भूमिं त्रयः पुरुषास्त्रिप्रकारका एव जनाश्चिन्वन्ति सम्भरन्ति। चयनार्थस्य तनादेरुविकरणस्य परस्मैभाषस्य चिञो झ्यन्तमेतत्। सुवर्णमेव पुष्पं चेत् फलमपि सुवर्णमेवेति तन्मूल्याधिक्यं स्पष्टम्। शूरो युद्धपराक्रमः, कृता विद्या येन स कृतविद्यो विद्यावान् पण्डितः, यः सेवितुं परिचरितुं जानाति स सेवकः परिचारकश्चैते त्रयः सौभाग्यवन्तः सकलमनुकूलं सम्भरन्ति। वाक्येष्वेष्वनुमेयार्थविषयः, सर्वत्र विभूतीनां सुलभता शूरकृतविद्यसेवकानामित्यर्थो न वाच्यसिद्धस्तथा न शब्दनिर्देशात्।-इति च।  
धन्योऽस्मि नारायणः।

  

> 
> >  style="font-family:times new roman,new york,times,serif;font-size:12pt"> >
> 
> > ------------------------------------------------------------------------ >
> **From:** sugyankumar mohanty \<[sugya...@yahoo.co.in]()\>  
> **To:** [bvpar...@googlegroups.com]()  
> **Sent:** Sunday, 5 August 2012 9:03 PM  
> **Subject:** {भारतीयविद्वत्परिषत्} विवेकसुदर्पणग्रन्थसमीक्षा  
> > 
> >   
> > 
> > 
> > 
> > 



> 
> >  style="font-family:times new roman,new york,times,serif;font-size:12pt"> >
> 
> > --  
> निराशीर्निर्ममो भूत्वा युध्यस्व विगतज्वरः।। (भ.गी.)  
> to subscribe go to the link below and put a request  
> <https://groups.google.com/group/bvparishat/subscribe>  
> To unsubscribe from this group, send email to  
> [bvparishat+...@googlegroups.com]()  
> > 
> >   
>   
> > 
> > 

