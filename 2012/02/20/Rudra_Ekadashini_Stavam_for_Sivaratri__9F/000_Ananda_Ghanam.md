+++
title = "000 Ananda Ghanam"

+++
[[Ananda Ghanam	2012-02-20, 05:20:11 [Source](https://groups.google.com/g/bvparishat/c/9F58nJdaxHI)]]



On the sacred occasion of Mahasivaratri, this Stotra of Ekadasha Rudras is sent. 11 Names/ Aspects of Rudra are described differently. This stotra takes into account, the narration of Aruna Prashna (Yajurveda) and one Purana.

  

शम्भो शाश्वत सर्वकामद महा मायाधिनाथ प्रिय

 भक्ताभीष्ट ददान सर्व सदय प्रभ्राजमान प्रभो।

स्वात्मज्ञान विभूति मुत्तम रयिं देहि प्रसिद्धां तव

दद्या मे परमेश हे शिवगुरो त्वत्सच्चिदानन्दताम्। 1

सर्वेशान पिनाकिन स्रिपुरसं हर्तुः कृपा वीक्षया

 द्वैधीभाव विपत्तय स्सपदि मे ग्लायन्तु शोकास्पदाः।

सेवेहं व्यवदात रुद्र मनिशं त्वां वेदवेद्यं विभुं

दद्या मे परमेश हे शिवगुरो त्वत्सच्चिदानन्दताम्। 2

वन्दे वासुकि वैद्युताख्य गिरिशं नित्यं शयानं गिरौ

 सर्वस्मिन्नपि साक्षिमात्र मजरं कूटस्थ मीहातिगम्।

अक्षय्यं प्रमुदा भजामि मनसा त्वामेव सप्रश्रयो

दद्या मे परमेश हे शिवगुरो त्वत्सच्चिदानन्दताम्। 3

स्थाणुत्वे जडता रजोमयगुणः कार्यक्रमारम्भणे

त्यक्त्वेमा वथ संवसेय मधुना सत्त्वैक मार्गानुगः।

संगृह्याक्ष मनो मया हि रजते रुद्रे त्वयि न्यस्यते

दद्या मे परमेश हे शिवगुरो त्वत्सच्चिदानन्दताम्। 4

भर्गं देव मिहेडयामि परुषं रुद्रं भवन्तं मुदा

 भ्रज्जस्वात्र महाघ सञ्चिति मपि प्रारब्ध माशुप्रमुत्।

ध्यायेहं भवदीय चित्र चरितं दक्षाध्वर ध्वंसक

दद्या मे परमेश हे शिवगुरो त्वत्सच्चिदानन्दताम्। 5

श्यामं रुद्र विभुं सदाशिव महं सञ्चिन्तये त्वां सदा

 शान्तं दान्तं मभिष्टुतोस्मि निरतं षाड्गुण्य रायं दिश।

त्वन्नामामृत पान मत्त मधुपो बोभोमि गौरीपते

दद्या मे परमेश हे शिवगुरो त्वत्सच्चिदानन्दताम्। 6

स्वामिन् भो शिव देव रुद्र कपिल प्रश्नं ममैकं वद

यैषा चित्र विचित्र सत्त्व जगती त्वन्मूर्ति रेवेरिता।

किन्त्वस्यां भवदीय मक्षय सुखं न न्यासि का ते घृणा?

दद्या मे परमेश हे शिवगुरो त्वत्सच्चिदानन्दताम्। 7

कामाह न्नतिलोहितेश्वर हर क्रव्याद राजार्चित

 पूजां बिल्वदलै स्सुमै स्सुरभिलै र्भक्तिव्रती श्रद्धया।

रुद्राध्याय जपार्चनाहुतिविधिं प्रेमादरैः कल्पये

दद्या मे परमेश हे शिवगुरो त्वत्सच्चिदानन्दताम्। 8

शर्वं रुद्र मिहोर्ध्व नामक महं ध्यायामि यस्य प्रभा

सूर्याचन्द्रमसौ कृशानु मरुतो दिक्पालकान् लोकपान्।

ऐश्वर्येण समस्त पालक गणं सञ्चालयन्ती सना।

दद्या मे परमेश हे शिवगुरो त्वत्सच्चिदानन्दताम्। 9

संसेव्यो वपतन्त रुद्र महिमा नित्यं कपाली यदि

तापानां त्रितयस्य सेवनमिदं नेष्येत चिन्ताकुलैः।

संव्याव र्तयितुं स्मरामि तदतो तस्माद्विभो त्वां भवन्

दद्या मे परमेश हे शिवगुरो त्वत्सच्चिदानन्दताम्। 10

देवं वैद्युत रुद्र मर्ध वनिता देहं भवं भावुकं

विद्युद् वृष्टि दयोपलिप्सु रमित प्रेमादरै र्भावये।

संशुद्धे मम मानसे परतमं त्वां हि प्रतिष्ठापये।

दद्या मे परमेश हे शिवगुरो त्वत्सच्चिदानन्दताम्। 11

फलश्रुतिः

सदभीष्टप्रदा मेतां शिवप्रीतिकरां शुभाम्।

रुद्रैकादशिनीं जप्त्वा शिवसायुज्य माप्नुयात्।

अतिरुद्र यागः 2010 कार्तिकमासः

वंशीकृष्ण घनपाठी, अवधूत दत्त पीठम्, मैसूरु

