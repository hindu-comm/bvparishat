+++
title = "005 Sukhada"

+++
[[Sukhada	2012-02-10, 20:21:08 [Source](https://groups.google.com/g/bvparishat/c/q3t--ylMwIU)]]



सर्वेभ्यो नमः,  
  
वस्तुतः मया अनुभूयते यद् विद्यार्थिभिः "शिक्षकैः संस्कृतमाध्यमेन अध्यापनीयम्" इत्यत्र श्रमकरणापेक्षया स्वयमेव संस्कृतसम्भाषणाय प्रयतितव्यम् \| यतोहि शिक्षकाणां या कापि विवशता भवितुमर्हति \| यदि अस्माभिः विद्याथिजीवने प्रयासो न विधीयेत तर्हि कतिपयवर्षानन्तरम् अस्माकमपि दशा का भवेदिति ऊहितुं शक्यते \|  
  
मत्सम्बद्धमेकं प्रसङ्गमिह लिखामि \| केषाञ्चन मदीयानां गुरूणां महती इच्छा आसीद् यद् छात्राः संस्कृतं वदेयुः इति \| तदर्थं तैः बहवः प्रयासा अपि विहिताः परं वयं तु संस्कृतसम्भाषणे असमर्थाः \| कतिपयदिनानन्तरं मया अनुभूतं यद् पूर्वं स्वयं मया एव प्रयासः कर्त्तव्यः \| यदि स्खलनानि/दोषाः भवन्ति तर्हि भवेयुः, शिशुः यदा चलनं शिक्षते किं स न स्खलति, न पतति? तत् स्खलनं शिशोः प्रयासे अवरोधकं न भवति \| स एव शिशुः, यः आदौ चलनादपि बिभेति, अभ्यासेन वायुवेगेन धावित्वा merathon-नामकधावनप्रतियोगितामपि जेतुं सफलो भवति \| सा एव स्थितिः ममापि, यदि स्खलनभयात् चलना(सम्भाषणा)य प्रयासमेव न विधास्ये तर्हि सफलता कदापि न लप्स्यते \| मया निर्णीतं यद् ये संस्कृतम् अवगच्छन्ति तैः सह संस्कृतेन एव सम्भाषणं करिष्यामीति \| किञ्च यदा अन्ये संस्कृतभिन्नभाषया सम्भाषणं कुर्वन्तः सन्ति तदानीमपि मम चिन्तनं संस्कृते एव भवेत् \| अस्माभिः मिलित्वा तादृशं वातावरणं निर्मितम् \| एतेन किञ्चित्कालानन्तरम् अस्माकं सम्भाषणं तु आरब्धमेव सहैव नूतनछात्राणामपि मार्गः निष्कण्टकः जातः ताभिः अनायासमेव संस्कृतसम्भाषणम् आरब्धम् \| स्वेच्छया एव परस्परं दोषदर्शनम् अपि अस्माभिः आरब्धं लाभान्विताश्च अभूम \|  
  
किञ्च संस्कृतसम्भाषणं संस्कृतक्षेत्रे प्रारम्भिकः प्रयोगः(practical) अस्ति यन्न केवलं छात्राणां सम्भाषणक्षमतां प्रकटीकरोति अपि च तेषां मनोबलम् आत्मविश्वासञ्च वर्धयति \|  
  
परम् अस्माभिः इदं सर्वदा ध्यातव्यं यद् अस्मिन् मार्गे अस्माकम् मनसि अहंकारः कदापि न आगच्छेत् \| अन्यथा सुपरिणामापेक्षया दुष्परिणामः अपि भवितुम् अर्हति \| निरभिमानितया यदि अस्माभिः प्रयत्यते तर्हि गुरवः सर्वदा अस्मद्धितं चिन्तयन्तः मार्गदर्शकाः भवन्ति अपारं सन्तोषञ्च अनुभवन्ति \|  
  
भवदीया,  
सुखदा  
  

