+++
title = "001 Rachuri Achar"

+++
[[Rachuri Achar	2012-02-24, 18:33:25 [Source](https://groups.google.com/g/bvparishat/c/XgnIvVXr-lM)]]



मान्याः,

  

केशिसूक्ते अमृतमथनोत्थहालाहलविषभक्षणरूपवायुमहेश्वरमहिमा उपवर्णितः ।  

श्रीजयतीर्थकृत ऋग्भाष्यटीकायां वायुरस्मा उपामन्थदित्यस्या ऋचः व्याख्यानमित्थं वर्तते -

  

कुत्सितान्नमयतीति कुनन्नामा केशी - प्रशस्तकेशवान् वायुः यदा रुद्रेण सह पात्रेण विषस्य -विषंअपिबत् । तदा अस्मै रुद्राय (तदनुजिघृक्षया इति यावत्) तद्विषमुपामन्थत् । तस्यैव विवरणं पिनष्टि स्म इति ।

  

भागवते 8.7.41 तमे श्लोके  एवमामन्त्र्य भगवान् भवानीं विश्वभावनः । तद् विषं जग्धुमारेभे प्रभावज्ञान्वमोदत इत्यत्र महारुद्रकृतविषपानलीला उपवर्णिता वर्तते ।

  

तथा महाभारततात्पर्यनिर्णये 10.13 तमे श्लोके मध्वाचार्यैः

  

तथा जगद्ग्रासि विषं समुत्थितं त्वदाज्ञया वायुरधात् करे निजे ।

कलेः स्वरूपं तदीवदुःसहं वराद्विधातुः सकलैश्च दुःस्पृशम् ।

करे विमथ्यास्तबलं विधाय यदा स किञ्चिद्ददौ गिरिशाय वायुः ।

स तत्पिबत् ....

  

इत्याद्युक्तम् ।

  

एतद्विषये पौराणिककथां च पद्मपुराणोत्तरखण्डगतां उमामहेश्वरसंवादरूपां
सत्यधर्मतीर्थाः स्वकीये अष्टमस्कन्धसप्तमाध्यायभागवतव्याख्याने एवमुल्लिखन्ति -

  

महाविषं महाघोरं संवर्ताग्निसमप्रभम् ।

दृष्ट्वा प्रदुद्रुवुः सर्वे भयार्ता देवमानताः ।

ततस्तद्विद्रुतान्दृष्ट्वा ब्रह्मा लोकपितामहः ।

जगाद वायुं तरसा हरेराज्ञापुरःसरम् ।

निःशेषं कुरु वायो त्वं लोकसंहारकं विषम् ।

त्वदन्यो नास्ति मद् ग्रस्तुं सर्वजीवहितं कुरु ।

इति धातुर्वचः श्रुत्वा दशप्रमतिरब्रवीत् ।

भक्षयामि हरेराज्ञां पुरस्कृत्य विधेर्वचः ।

हरेर्नामोच्चारणेन तद्भक्त्या च विशेषतः ।

सर्वव्याधिविषं घोरं पात्रे न्यस्य करे दधत् ।

बिन्दुमात्रं पृथग्गृह्य तद्विषं मर्दयंस्ततः ।

परीक्षणार्थं चान्येषां देवादीनां च पार्वति ।

मम हस्ते ददौ किञ्चिद्भक्षस्वेति मारुतः । इति

  

मम विरच्यमाने वेदव्याख्याने मध्वाचार्याणां योगदानं इत्यस्मिन् शोधप्रबन्धे अयं विषयः मया  समुल्लिखितो वर्तते ।

  

  

  

हरये नमः

राचूरि आचार्य  
मम स्वामी हरिर्नित्यं सर्वस्य पतिरेव च ।  
त्वमस्माकं तवस्मसि  
  
  
  





>   
>   
>   
> > --  
> निराशीर्निर्ममो भूत्वा युध्यस्व विगतज्वरः।। (भ.गी.)  
> to subscribe go to the link below and put a request  
> <https://groups.google.com/group/bvparishat/subscribe>  
> To unsubscribe from this group, send email to  
> [bvparishat+...@googlegroups.com]()  

  

