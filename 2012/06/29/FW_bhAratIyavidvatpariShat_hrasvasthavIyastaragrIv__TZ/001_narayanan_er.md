+++
title = "001 narayanan er"

+++
[[narayanan er	2012-06-29, 12:06:31 [Source](https://groups.google.com/g/bvparishat/c/TZHTsCzDp9U)]]



विद्वद्भ्यो नमः।

अतिशायने तमबिष्ठनौ (५.३.५५) इत्यत्र काशिकायाम्-

यदा च प्रकर्षवतां पुनः प्रकर्षो विवक्ष्यते तदातिशायिकान्तादपरः प्रत्ययो भवत्येव। देवो वः सविता प्रार्पयतु श्रेष्ठतमाय कर्मणे।। युधिष्ठिरः श्रेष्ठतमः कुरूणाम् इति। इत्युक्तम्।

अर्धं भार्या मनुष्यस्य भार्या *श्रेष्ठतमः* सखा। (महाभारतम्-1-74-41) इति तु महाभारतवाक्यम्, न तु वैदिकम्।  

काशिकायाम्- अपरः प्रत्ययो भवत्येवेति निर्धारणं कथम्? अत्रापि प्रकर्षवतामपि पुनःप्रकर्षो विवक्षितश्चेत् तमबिष्ठनोरपवादिनौ तरबीयसुनौ एकस्मात् प्रत्ययादननन्तरमपरः प्रत्ययो भवत्येवेति निर्धारणं वा अवधारणं वा? अजादी गुणवचनादेव (५.३.५८) इत्यत्र एवकारः अवधारणार्थः इत्यप्युक्तम्।  

लक्ष्ये लक्षणस्य *सकृदेव* प्रवृत्तिरिति न्यायेन सकृदेव प्रत्यय इष्टश्चेत्-काशिकोक्त एवकारः किंप्रयोजनः?  

सकृपं विशदीकुर्वन्त्विति विदुषः प्रार्थये।

नारायणः।

