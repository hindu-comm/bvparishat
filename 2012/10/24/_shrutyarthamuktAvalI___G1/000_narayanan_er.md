+++
title = "000 narayanan er"

+++
[[narayanan er	2012-10-24, 17:45:14 [Source](https://groups.google.com/g/bvparishat/c/G1Pac0aKz1Y)]]



।। पुस्तकावलोकनम् ।।

।। श्रुत्यर्थमुक्तावली ।।  
ISBN-978-81-7276-413-5  
BHAVAN'S BOOK UNIVERSITY  
THE SRUTHYARTHA MUKTHAVALI  
BHARATIYA VIDYA BHAVAN, MUMBAI-400007.  
V.K.NARAYANA BHATTATHIRI MEMORIAL TRUST, KOZHIKKODE-673003.  
PAPERBACK EDITION. Rs. 80-00, pages.120  
SANSKRIT : FIRST EDITION : 2008  
<http://www.bhavans.info>  
  
वरवूरुकप्लिङ्ङाट्टुनारायणभट्टेन सप्ततेर्वर्षेभ्यः प्राक्कैरऴीभाषायां विरचिता, इदानीन्तदनु के.पी.विनोदकुमारेण संस्कृतभाषायामनूदिताऽऽचार्यनोच्चूरुकृष्णसुन्दरेश्वरशास्त्रिणा सम्पादिता मुम्बईनगरस्थभारतीयविद्याभवनस्य वरवूरुकप्लिङ्ङाट्टुनारायणभट्टतिरिस्मारकसमित्याश्च सहयोगवृत्त्या प्रकाशिता श्रुत्यर्थमुक्तावलीव श्रुत्यर्थमुक्तावली वेदार्थग्रन्थानुवाचकानां हृदयं समावर्जितवती राराजतेतमाम्। तत्र को नाम वेदः, को नु वेदाधिकारी, वदोक्तौ गौः, आपः, अश्वः, यज्ञः, यज्ञेष्वीश्वरनानात्वखण्डनम्, वेदकाले स्त्रीणामवस्था, निरुक्तशास्त्रस्यावलोकनम्, पूर्वोत्तरमीमांसे चेति सप्रमाणं चर्चिता बहवो वेदविषयाः। सायणाचार्याणां दयानन्दसरस्वतीनां अरविन्दमहर्षीणां च रचनाभ्यश्चोदितमनाः समासादितपाण्डित्यपारम्यो नारायणभट्टः स्वकीया रचनाः समतनोत्। वेदसन्देश-वेदस्वरूप-यज्ञसंस्कार-वेदार्थविचार-धर्ममूलादीनां कैरऴीभाषायामेव नारायणभट्टेन विरच्य प्रकाशितानां वेदार्थग्रन्थानां प्रतिबिम्बभावं प्रकाशयन्तीयं कृतिर्नोच्चूरुकृष्णसुन्दरेश्वरशास्त्रिणाऽस्मद्धस्तं प्रापिता विशेषतो भारतीयविद्वत्परिषत्सु पुरस्करणार्थमिति मे मनो मोमुद्यते। मूलग्रन्थकर्ता नारायणभट्टो (1880-1954 AD) बादरायणब्रह्मसूत्रं पातञ्जलयोगसूत्रं च स्वकीयाभ्यां वृत्तिभ्यामलमकरोत्। कैरऴीभाषापरिशीलनक्लेशविमुखानां भारतीयानां संस्कृतज्ञानामुपकाराय ते उभे वृत्ती अपि कैरऴ्या भाषायाः संस्कृतमनूद्य प्रकाशयितुमहं सविनयमभ्यर्थये सुहृदुत्तमं श्रीमन्तमाचार्यनोच्चूरुकृष्णसुन्दरेश्वरशास्त्रिणमित्यलमलमधिकेन वाक्प्रलापेनेत्योम्।

