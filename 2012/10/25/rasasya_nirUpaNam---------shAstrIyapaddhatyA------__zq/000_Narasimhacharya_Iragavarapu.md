+++
title = "000 Narasimhacharya Iragavarapu"

+++
[[Narasimhacharya Iragavarapu	2012-10-25, 19:05:51 [Source](https://groups.google.com/g/bvparishat/c/zqTI9-27z5M)]]



रसो गुणः। तस्य लक्षणं तु "रसनग्राह्यो गुणो रसः" इति। अत्र शाब्दबोध,लक्षणसमन्वयादिकं पश्यामोऽद्य।

शाब्दबोधो यथा-----रसनया ग्राह्यः रसनाग्राह्यः। रसनाशब्दस्य रसनेन्द्रियमर्थः।तदुत्तरवर्ति तृतीयायाः जन्यत्वमर्थः।

ग्रहधातोः प्रत्यक्षमर्थः।"ण्यत्"प्रत्ययस्य विषयत्वमर्थः।

एवं च, रसनेन्द्रियजन्य प्रत्यक्षविषयत्वे सति गुणत्वं रसस्य लक्षणम्।

रसे समन्वयः----"रसनेन्द्रियजन्यं यत्प्रत्यक्षमित्युक्ते "इदम् मधुरम्, इदम् आम्लम्" इत्याद्याकारकं प्रत्यक्षम्।

              तादृश प्रत्यक्षविषयत्वय गुणत्वस्य च द्वयोरपि रसे सत्वात्समन्वयः।

दळसार्धक्यानि------अत्र लक्षणे सत्यन्तमस्वीकृत्य गुणत्वमात्रमेव रसस्य लक्षणमित्युक्ते गन्धादौ अतिव्याप्तिः,

                गन्धस्यापि गुणत्वात्। अतस्सत्यन्तोपादानम्।गन्धः रसनेन्द्रियजन्यप्रत्यक्षविषयो न भवतीति

                कारणतः नातिव्याप्तिः।

                अत्र लक्षणे गुणत्वरूप विशेष्यमनुपादाय रसनेन्द्रियजन्यप्रत्यक्षविषयत्वमेव रसस्य लक्षण-

                मित्युक्ते "येनेन्द्रियेण या शक्तिः गृह्यते,तन्निष्ठा जातिः तदभावश्च तेनेन्द्रियेणैव गृह्यते"ति न्यायेन

                रसत्व,रसाभावयोरपि रसनेन्द्रियजन्य प्रत्यक्षविषयत्वात् तत्रातिव्याप्तिः।अतस्तदुपादेयम्।

                एवं च, रसत्व,रसाभावयोः गुणत्वाभावात् नातिव्याप्तिः।

स रसः मधुराम्ल,लवण,कटु,कषाय,तिक्तभेदात् षड्विधः।पृथिवीजलवृत्ति। पृथिव्यां तु षड्विधः।जले तु मधुर एव।

अभिवाद्य,

ऐएन्नेस्साचार्यः।

