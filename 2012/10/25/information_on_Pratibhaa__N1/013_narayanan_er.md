+++
title = "013 narayanan er"

+++
[[narayanan er	2012-10-27, 10:40:48 [Source](https://groups.google.com/g/bvparishat/c/N11sd_7LjoA)]]



सुब्रह्मण्यमहोदय,  
नमस्करोमि। प्रज्ञा नवनवोन्मेषशालिनी प्रतिभा मतेति रुद्रटालङ्कारवाक्यमेतत्। रुद्रटालङ्कारस्य रसगङ्गाधरं प्रति पूर्ववर्तित्वमिति मन्तव्यम्, जगन्नाथोत्पत्तेः प्राक्छतकचतुष्टयेभ्यो वर्षेभ्य एव रुद्रटभट्टस्योत्पत्तेः। प्रतिभाति शोभते इति प्रतिपूर्वकस्य भाधातोः कप्रत्यये कृते टापि बुद्ध्यर्थिकैव प्रतिभा प्रतिभानं नाम। सैव दीप्त्यर्थे प्रतिभायते इति प्रतिपूर्वकस्य भाधातोः आतश्चोपसर्गे (३. ३. १०६) इति अङ्प्रत्ययादाबन्तश्च। केवलं व्युत्पत्तिभेदेन च प्रत्ययभेदेनार्थभेदः। न धातुभेदः। प्रतिभासते इति प्रतिभासः इत्यत्र तु दीप्त्यर्थक एव भासँ धातुरात्मनेपदः प्रतिपूर्वकः। तद्धितादिषु च प्रातिभासिकी सत्तेति प्रयोगो वेदान्तमार्गे। यत् अपूर्वं वस्तु कारणकलां विना प्रथयति तत् कविसहृदयाख्यं सरस्वत्यास्तत्त्वं भासयतित्यभिनवगुप्तः। तदाह तस्य लोचने-  
अपूर्वं यद्वस्तु प्रथयति विना कारणकलां जगद्ग्रावप्रख्यं निजरसभरात् सारयति च।  
क्रमात् प्रख्योपाख्यप्रसरसुभगं भासयति तत् सरस्वत्यास्तत्त्वं कविसहृदयाख्यं विजयते।। इति।  
स एव प्रतिभासोऽत्र भासयतीत्यनया प्रयोजकक्रियया निर्दिष्टः। प्रतिभेत्यत्र भाःस्रुक्स्रगुदिगुष्णिगुपानहः इति स्त्रीत्वानुशासनाट् टाप्। प्रतिभास इत्यत्र सोपधत्वात् पुंस्त्वम्। प्रज्ञादीप्तिबुद्धर्थेषूभयोः स्थितेष्वपि न भवतस्तावद्वेदान्तदृष्ट्येष्टसिद्धिः, प्रातिभासिकसत्तापेक्षया पारमार्थिकसत्ताया एव वेदान्तशास्त्रे तत्त्वतोऽङ्गीकारात्, परब्रह्मण एव पारमार्थिकत्वाद् बुद्धेस्तु केवलं ग्राहिकात्वाच्च, इदमात्यन्तिकं यत्तद्बुद्धिग्राह्यमतीन्द्रियमिति श्रवणाच्च। काव्यप्रतिभयोः कार्यकारणभावे सति, पारमार्थिकप्रातिभासिकयोग्राह्यग्राहकभाव इति भेदो मे प्रतिभाति, प्रतिभासते वा।  
नारायणः।

  

  

> 
> >  style="font-family:times new roman,new york,times,serif;font-size:12pt"> >
> 
> > ------------------------------------------------------------------------ >
> **From:** V Subrahmanian \<[v.subra...@gmail.com]()\>  
> **To:** [avadhan...@gmail.com]()  
> **Cc:** BHARATIYA VIDVAT \<[bvpar...@googlegroups.com]()\>  
> **Sent:** Friday, 26 October 2012 11:19 PM  
> **Subject:** Re: {भारतीयविद्वत्परिषत्} information on Pratibhaa  
> > 
> > 
> > 



