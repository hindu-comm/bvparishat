+++
title = "000 Narasimhacharya Iragavarapu"

+++
[[Narasimhacharya Iragavarapu	2012-10-10, 18:22:58 [Source](https://groups.google.com/g/bvparishat/c/H2dFvUZcixM)]]



शब्दगुणकमाकाशम्---शब्दः गुणः अस्मिन्नस्तीति शब्दगुणकम्।अत्र शब्दस्य शब्दोऽर्थः।गुणशब्दस्य गुणोऽर्थः।

इदं शब्दस्य आकाशमर्थः।तदुत्तरवर्ति सप्तम्याः अधिकरणत्वमर्थः।अस धातोः आधेयत्वमर्थः।आख्यातस्य आश्रयत्वमर्थः।एवं च,शब्दनिष्ठ आधेयतानिरूपित अधिकरणताश्रयमाकाशमिति समासवाक्यबोधः।

एवं च, आकाशस्य किं वा लक्षणमित्युक्तौ शब्दवत्वम्-तच्च,शब्दनिष्ठ आधेयतानिरूपित अधिकरणताश्रयत्वम्।

आकाशे समन्वयो यथा----शब्दनिष्ठा या आधेयता इत्युक्तौ आकाशे शब्दोऽस्तीत्याकारकप्रतीतिसिद्धा शब्दे विद्यमाना

आधेयता।तन्निरूपिता या अधिकरणता इत्युक्तौ आकाशनिष्ठा अधिकरणता भवति।तदाश्रयत्वस्य आकाशे सत्वात्

लक्षणसमन्वयः।

नन्विदानीं काले अतिव्याप्तिः।कथमिति चेत्,शब्दनिष्ठा या आधेयता इत्युक्तौ, शब्दे द्वे आधेयते विद्येते--एका कालिक

सम्बन्धावच्छिन्ना,अपरा समवायसम्बन्धावच्छिन्ना।सर्वाधारः कालः इति न्यायेन काले कालिकसम्बन्धेन शब्दोऽस्तीत्याकारक प्रतीतिसिद्धा कालिकसम्बन्धावच्छिन्ना आधेयता स्वीक्रियते।तन्निरूपिता या अधिकरणता

इत्युक्तौ कालनिष्ठा अधिकरणता।तदाश्रयत्वस्य काले सत्वात्।अतः तद्वारणार्थं शब्दनिष्ठ आधेयतायां समवायसम्बन्धावच्छिन्नत्वरूप विशेषणं देयम्।दत्ते तादृग्विशेषणे,शब्दनिष्ठा समवायसम्बन्धावच्छिन्ना या आधेयता

इत्युक्तौ,शब्दनिष्ठा समवायसम्बन्धावच्छिन्ना आधेयतैव भवति,न कालिकसम्बन्धावच्छिन्ना।तन्निरूपिता या

अधिकरणतेत्युक्तौ,आकाशनिष्ठा अधिकरणतैव।न तु कालनिष्ठा।काले कालिकसम्बन्धेन शब्दस्य सत्वेपि समवायसम्बन्धेनाभावात्,तदाश्रयत्वस्य आकाशे सत्वात्,काले अभावात् नातिव्याप्तिः।

अभिवाद्य,

ऐएन्नेस्साचार्यः।

