+++
title = "000 Narasimhacharya Iragavarapu"

+++
[[Narasimhacharya Iragavarapu	2012-10-17, 05:55:12 [Source](https://groups.google.com/g/bvparishat/c/pSPDXVdvTEw)]]



वेदकालात् भारतदेशे प्रकृतेः परिरक्षणं पोषणं परिशीलनं परिशोधनं विश्लेषणम्---एवमादिप्रवृत्तयः प्रजासु आसन्।

अधर्वणवेदे वृक्षाणाम् आकृतिम् इतरलक्षणानि दृष्ट्वा सप्त विभागाः कृताः।

१.वृक्षाः,२.तृणानि,३.ओषधयः,४.गुल्माः,५.लताः,६,प्रतानानि,७.वनस्पतयः।

महाभारते,विष्णुपुराणे,मत्स्यपुराणे,शुक्रनीत्यां,बृहत्संहितायां च, पराशरः,चरकः,सुश्रुतः,उदयनश्च वृक्षान्,तेषामुत्पत्तिं

तेषामङ्गानि,तेषां कर्माणि,तेषु भेदान्,तेषामुपयोगांश्च विस्तरेण उदाहृतवन्तः।

वृक्षेषु प्राणः------वृक्षाः प्राणरहिताः जडपदार्थाः न।तेषामपि प्राणोऽस्ति।प्राणिन इव तेऽपि शीतोष्णस्थितेः प्रतिस्पन्दन्ते।तेषामानन्दोऽस्ति।दुःखमप्यस्ति।ते मूलैः जलं पिबन्ति।तेऽपि रोगग्रस्ता भवन्ति।एतादृश शास्त्रीय

सत्यानि नैकेषु ग्रन्थेषु विस्तरेण लिखितानि सन्ति।

महाभारते शान्तिपर्वे १८४ अध्याये भरद्वाज-भृगु महर्षिसंवादोऽस्ति।तत्र भरद्वाजः एवं वदति,"वृक्षाः न पश्यन्ति, न

श्रुण्वन्ति,रसं न जानन्ति,गन्धञ्च नानुभवन्ति।तेषां स्पर्शज्ञानमपि नास्ति।तथापि ते पाञ्चभौतिक चेतनपदार्था एवेति।तत्कथमिति प्रश्ने कृते भृगुमहर्षिरेवं समाधत्ते।

"हे महर्षे! वृक्षेषु काठिन्यस्य सत्वेऽपि तेष्वाकाशोऽप्यस्ति।नास्ति सन्देहः।अनेनैव तेषु नित्यं पुष्पाणां फलानामपि

उत्पत्तिर्भवति।वृक्षेषु उष्णमस्ति।तेन तेषां पर्णानि,त्वचः,पुष्पाणि,शलाटवः,फलानि च शुष्काणि स्रस्तानि च भवन्ति।

एताभिः प्रवृत्तिभिः वृक्षेषु स्पर्शज्ञानमस्तीति ज्ञायते।वायोः अग्नेः विद्युतः ध्वनिभिः वृक्षेभ्यः पर्णानि पुष्पाणि फलानि

स्रस्तानि भवन्ति।अनेन कारणेन वृक्षाणामपि श्रवणज्ञानमप्यस्तीति ज्ञेयम्।लता वृक्षं परितः व्याप्य तस्य शीर्षमधि

रोहति।अपश्यन् कस्यापि अग्रे गन्तुं न शक्यते।अतः वृक्षाणां दर्शनज्ञानमप्यस्तीत्यवगम्यते।

सुगन्धदुर्गन्धादिभिः विविधधूमपरिमळैश्च वृक्षाः रोगरहिताः पुष्पिताश्च भवन्ति।अनेन ते जिघ्रन्तीत्यपि ज्ञायते।

वृक्षाः पादैः(मूलैः) जलं पिबन्ति।अत एव तेषां पादपा इति नामास्ति।एवंविध जलपानमस्तीति कारणेनैव ते रोगिणो

भवन्ति चेत् जले औषधं मेळयित्वा चिकित्सा क्रियते।अनया प्रक्रियया वृक्षाणामपि रुचिविषयक ज्ञानमप्यस्तीति

जानीमः।वयं पद्मानां मृणाळनाळीभिः यथा जलमुत्पिबामः तथा वृक्षा अपि वायोः कर्षणेन/सङ्घट्टनेन पादैः जलम्

उत्पिबन्ति।श्लो।सुखदुःखयोश्च ग्रहणात्त छिन्नस्य च विरोहणात्।जीवं पश्यामि वृक्षाणां चैतन्यं न विद्यते"॥(अनुवर्तते)

अभिवाद्य,

ऐएन्नेस्साचार्यः।

