+++
title = "000 Narasimhacharya Iragavarapu"

+++
[[Narasimhacharya Iragavarapu	2012-10-15, 09:03:21 [Source](https://groups.google.com/g/bvparishat/c/6-jNpGlIvhg)]]



गुणनिरूपणे-------रूपस्य लक्षणम्---------निवेद्यते--------अवधारयन्तु।

चक्षुर्मात्रग्राह्यो गुणो रूपम्-------इति लक्षणम्।तस्य विवरणं दीयतेऽधस्तात्।

चक्षुरेव चक्षुर्मात्रम्। चक्षुर्मात्रेण ग्राह्यः चक्षुर्मात्रग्राह्यः। अत्र चक्षुःपदस्य चक्षुरिन्द्रियमर्थः।मात्रपदस्य इतरयोगव्यवच्छेदोऽर्थः।तदुत्तरवर्ति तृतीयायाः जन्यत्वमर्थः।ग्रहधातोः प्रत्यक्षमर्थः। "ण्यत्"प्रत्ययस्य विषयत्वमर्थः।

एवं च,चक्षुरिन्द्रियजन्य प्रत्यक्षविषयत्वे सति,चक्षुर्भिन्नेन्द्रियजन्य प्रत्यक्ष अविषयत्वे सति गुणत्वं रूपस्य लक्षणमितिफलितम्।

रूपे समन्वयो यथा----चक्षुरिन्द्रियजन्यं यत्प्रत्यक्षमित्युक्ते "इदं शुक्लं,इदं पीतम्" इत्याकारकं प्रत्यक्षम्।तादृशप्रत्यक्ष

विषयत्वस्य, चक्षुर्भिन्नं यदिन्द्रियमित्युक्ते घ्राणादिकं।तज्जन्यं यत्प्रत्यक्षमित्युक्ते "इदं सुरभि,इदमसुरभि"इत्याकारकं

प्रत्यक्षम्।तादृश प्रत्यक्ष अविषयत्वस्य,गुणत्वस्य च त्रयाणामपि रूपे सत्वात्समन्वयः।

दळसार्धक्यानि यथा----प्रथमसत्यन्तानुपादाने अतीन्द्रिये गुरुत्वादौ चक्षुर्भिन्नेन्द्रियजन्य प्रत्यक्ष अविषयत्वस्य

गुणत्वस्य च सत्वादतिव्याप्तिः।अतः प्रथमसत्यन्तोपादानम्।तेन गुरुत्वस्य अतीन्द्रियत्वेन चक्षुरिन्द्रियजन्यप्रत्यक्ष-

विषयत्वस्य अभावान्नातिव्याप्तिः।

द्वितीयसत्यन्तानुपादाने सङ्ख्यायां चक्षुरिन्द्रियजन्यप्रत्यक्षविषयत्वस्य गुणत्वस्य च सत्वादतिव्याप्तिः।अतस्तदुपादानम्।तेन सङ्ख्यायां चक्षुर्भिन्न त्वगिन्द्रियजन्य प्रत्यक्षविषयत्वस्यैव सत्वेन,तदविषयत्वस्य

अभावान्नातिव्याप्तिः।

विशेष्यदळानुपादाने(गुणत्वानुपादाने),येनेन्द्रियेण या शक्तिः गृह्यते तन्निष्ठा जातिः तदभावश्च तेनेन्द्रियेणैव गृह्यतेति

न्यायेन रूपत्वे रूपाभावे च अतिव्याप्तिः।अतस्तदुपात्तम्।एवं च, रूपत्वरूपाभावयोः गुणत्वस्याभावान्नातिव्याप्तिः।

रूपविभागो यथा-----तच्च रूपं शुक्ल,नील,पीत,रक्त,हरित,कपिश,चित्र,भेदात् सप्तविधम्।पृथिवीजलतेजोवृत्ति।

तत्र पृथिव्यां सप्तविधम्।अभास्वरशुक्लं जले।भास्वरशुक्लं तेजसि।भास्वरत्वं नाम-स्वप्रकाशकत्वेसति

परप्रकाशकत्वम्।

अभिवाद्य,

ऐएन्नेस्साचार्यः।

  

