+++
title = "001 VKG"

+++
[[VKG	2012-12-06, 07:06:25 [Source](https://groups.google.com/g/bvparishat/c/8A43XqDYZM0)]]



मान्याः

यावत् सपिण्डीकरणं, प्रेत शब्द उपयुज्यते, यतोस्माल्लोकात् प्रस्थितो जीवी (प्रकर्षेण लोकान्तरं इतः, गतः - प्रेतः) कर्मानुभवार्थं पितृलोकं वा पितृराज्यं वा नाधिगच्छति। अर्थात् प्रेतः - प्रयाणस्थितः।

  

सपिण्डीकरणे कृते सति, तस्य जीविनः प्रेतत्व निवृत्तिः, पितृलोक प्राप्तिः, यमदर्शनञ्च सम्भवति। यमः पितृणां राजा।

  

केरल देशे प्रायशः, दम्पत्यो स्सहाधिकारः इति नियममतिदिश्य सम्प्रदायः प्रवर्तितस्स्यात्। तथापि तस्य मूलं मृग्यम्।

  

अन्यच्च यद्वेदवाक्यमुदाहरन्ति, पत्नी पत्युः पुण्यभागिनी सती, सुकृतविशेषेण उत्तमां गतिमाप्नुते इति भाव एव सङ्गच्छते। तस्यार्थः पितृलोके पतिं प्रतीक्षते इत्यपि भवितु मर्हति, यदि ईदृशः अन्वयः अपेक्ष्यते तत्स्थैः विप्रैः।

नो चेत्, सपिण्डीकरण निवर्तकं किञ्चिद्वाक्यमनुशुश्रुम, व्याख्यायां वा, विधायक श्रौतसूत्र वाक्येषु वा, विद्यारण्यादि महनीयकृत वेदभाष्ये वा।

अतः, सपिण्डीकरणाभावः आपतिमरणं चिन्त्यमित्येव भाति।

  

विद्वांसः प्रमाणमत्र।

  

इत्थं विरमते, घनपाठी वंशीकृष्णः (मैसूरु)



