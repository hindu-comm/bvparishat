+++
title = "004 Hnbhat B.R."

+++
[[Hnbhat B.R.	2012-12-17, 08:19:06 [Source](https://groups.google.com/g/bvparishat/c/ycIzPWCTL60)]]



अत्रैवं शास्त्रीयः परिहारः।

  

पदानामेव संघातः सापेक्षाणां परस्परम् ।

निराकाङ्क्षं च तद्वाक्यं एकवस्तुनिबन्धनम् ।। ४.४ ।।  

  

इति काव्यशास्त्रीयं साहित्याचार्येण भामहेनोक्तं वाक्यलक्षणम्।

  

उत्थिताकाक्षा, उत्थाप्याकाङ्क्षा इति द्वेधा आकाङ्क्षा, तत्र क्रियाकारकभावेनान्वये सपाप्ते विशेष्यस्यान्वये , यत्किंचित्पदेनान्वयार्थं पुनरुपादाने वाक्यदोषः। तत्रायं विवेकः, उत्थाप्याकाङ्क्षास्थले एव तस्य दोषस्यावकाशः इति, अनियताकाङ्क्षास्थले एव तत्त्वम्। न तु नियताकाङ्क्षास्थले इति विवेकः। नियताकाङ्क्षा च कर्तृकारकसंबन्धः।

  

प्रकृते, परिहारद्वयम्।

  

प्रथमं तु - लीलाताण्डवपण्डितः इत्येव विशेष्यम्। अतस्तद्विना न वाक्यसमाप्तिरिति।

  

द्वितीयं तु, कर्तृपदाकाङ्क्षायां समाप्तायामपि, किमर्थं विधोश्चूडामणीकरणम्, वासुकेर्वलयीकरणं वा किमर्थमिति उत्थितायाः प्रयोजनाकाङ्क्षायाः स्थितत्वात्, न वाक्यस्य परिसमाप्तिः प्रयोजनाकाङ्क्षाशान्तिपर्यन्तमिति "लीलाताण्डवपण्डितः" इति विशेषणेनैव तच्छान्तिरिति नोक्तवाक्यदोषप्रसरः। इति। लीलयैव ताण्डवपण्डितः इति। नाङ्यस्य आहार्याभिनयस्य भूषणादेरङ्गत्वात्, तदर्थमेव विधोश्चूडामणीकरणम्, वासुकेर्वलयीकरणमिति दिनकरीयाभिप्रायः। अत्र लीलापदेन नायकस्य नायिकाप्रीत्यर्थं ताण्डवस्वीकारात्, लीला-नामभूषणान्तरं च नायकस्य। तत्र विधोः, वलयस्य च उद्दीपनविभावश्च पार्वत्याः नायिकायाः प्रीतिसंपादने ताण्डवस्वीकरणादिति प्रभाकाराणामाशयः।

  

अन्यत्तु सर्वं नारायणमहाभागैरुक्तं सुस्थमेव।

  

