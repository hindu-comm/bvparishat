+++
title = "000 Pankaj Vyas"

+++
[[Pankaj Vyas	2012-12-13, 18:39:15 [Source](https://groups.google.com/g/bvparishat/c/WrHG6vCR98E)]]



नमो विद्वद्भ्यो महद्भ्यः !  
 तत्र कौस्तुभे मनोरमायां च भट्टोजिः "स्वतन्त्रः कर्त्ता" इति सूत्रव्याख्याने स्वातन्त्र्यविषये "धातुनोक्तक्रिये नित्यं कारके कर्तृतेष्यते" इति कारिकाया अर्धांशमुद्धरति परन्तु कारिकेयं किं वाक्यपदीयस्था उत प्राचीनग्न्थेभ्य उद्धृतेति संशीतिः । किञ्च बालमनोरमाकारः, कौण्डभट्टः, अन्ये च केचन व्याख्यातारः कारिकेयं वाक्यपदीयस्थेति लिलिखुः स्वस्वग्रन्थेषु । परं न केनापि सम्पूर्णा निर्दिश्यते । अन्ये च सुधानिधि-तत्त्वबोधिनी-भैमीकारादयः अन्ये च भूषणव्याख्यातारः कारिकाया अर्धांशमेवोद्धरन्ति परं भर्तृहरिकृतेति न सूचयन्ति केवलम् "आह च" इत्यादिना निर्देशमात्रं विदधति । एन्. एस्. रा. ताताचार्या अपि शाब्दबोधमीमांसायां सुबर्थवादखणडे कारिकाकृतो नामोल्लेखं विनैव कारिकामुज्जह्रुः । अतः समुपलभ्यमानसन्दर्भग्रन्थेषु अनुक्तकारिकांशं तत्सन्दर्भञ्च यावच्छक्ति अन्विष्यापि तत्प्राप्तुमसमर्थः सन् भवतः सर्वान् समस्यामिमां परिहर्तुं समाधातुं च प्रार्थये । वर्तमानलभ्यमानवाक्यपदीयग्रन्थे क्वापि नेयं दृष्टेति सूचना ।  

Dr. Pankaj Kumar Vyas  
Asst. Professor in Vyakarana  
Haryana Sanskrit Vidyapeetha,  
Baghola, Distt. Palwal  
Faridabad,  
Haryana- 121102  
Ph. (1) 09896901818  
   (2) 09355459990

  

