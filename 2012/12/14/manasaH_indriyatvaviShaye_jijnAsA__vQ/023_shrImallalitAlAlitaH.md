+++
title = "023 श्रीमल्ललितालालितः"

+++
[[श्रीमल्ललितालालितः	2012-12-28, 04:14:28 [Source](https://groups.google.com/g/bvparishat/c/vQLrIMdL1ZE)]]



**श्रीमल्ललितालालितः  
**[www.lalitaalaalitah.com](http://www.lalitaalaalitah.com)

  
  

2012/12/27 V Subrahmanian  

> 
> > 
> > 
> > भाष्यार्थोपपादकमिन्द्रियत्वञ्च किम् । > ....इत्थमिन्द्रियस्वरूपानिरूपणादपि भाष्यादिकमनुपपन्नम् ।  
>   
> भामत्यामिदमुक्तम् २.४.८.१७ इत्यत्र - // प्रवृत्तिनिमित्तं तु > देहाधिष्ठानत्वे सति सूपाद्यालोचनकरणत्वम् । >
> 
> > 
> > 

  
रूपाद्यालोचनकरणत्वम् इति तत्र पाठः ।  
  

रूपादेः प्रत्येकं विषयताऽभिप्रेता वा मिलित्वा वा ।  

  
नाद्यः , प्रत्येकं श्रोत्रादावव्याप्तेः । अपि च कर्म्मेन्द्रियाणामित्थं सर्व्वथाऽग्रहः स्यात् ।  
  

नापि द्वितीयः , कस्याप्येकस्येन्द्रियस्य सर्व्वविषयग्राहकत्वाभावात् । मनसो ग्राहकत्वेऽपि प्रसिद्धकरणतायाः त्यागप्रसङ्गात् ।  
  

> 
> > 
> > 
> > इदं चास्य देहाधिष्ठानत्वं यद्देहानुग्रहोपघाताभ्यां तदनुग्रहोपघातौ । > तथा च नालोकस्येन्द्रियत्वप्रसङ्गः । >
> 
> > 
> > 

  

अन्ये दोषाः प्रदर्शिताः । भामती तु तत्रावधानरहितेव भाति ।  
  

> 
> > 
> > 
> > तस्माद्रूढेर्वागादय एवेन्द्रियाणि.... इति । >
> 
> > 
> > 

  

रूढेः प्रमाणत्वे मनस इन्द्रियत्वमेव न स्यात् । न हि शास्त्रविशेषसंस्कारविरहिताः स्त्र्यादयो जानन्ति मनस इन्द्रियताम् ।  
  

> 
> > 
> > 
> >  मधुसूदनसरस्वतिभिः वेदान्तकल्पलतिका इत्यत्र इदमुच्यते - > देहाधिष्ठानत्वे सति ज्ञानक्रियाऽन्यतरकरणत्वम् इति । (तेन > ज्ञानकर्मेन्द्रियाणां ग्रहणोपपत्तिः) >
> 
> > 
> > 



**मधुसूदनानां** या कृतिः प्रमाणत्वेनात्रानीता सैव मनसः करणतां व्युदस्यति । पश्य तावत् -   
  
**‘मनसा ह्येव पश्यति मनसा शृणोती’-त्यादौ करणत्वमपि श्रुतमिति चेत् ।  
न । इन्द्रियातिरिक्ते मनसि विप्रतिपन्नान्प्रति तदतिरिक्तमनस्सद्भावमात्रे तस्याः श्रुतेस्तात्पर्यात् , न तु करणत्वेऽपि ; एवकारानन्वयापत्तेः । चक्षुरादीनामपि करणत्वस्या(णस्या)न्वयव्यतिरेकसिद्धत्वेन तद्व्यवच्छेदेन नियमानुपपत्तेः । हेतुमात्रेऽपि तृतीयास्मरणात् । मनसः करणताप्रसिद्धिस्तु निर्धर्मकस्वप्रकाशस्यात्मनोऽसङ्गस्य स्वतो विषयोपलम्भायोग्यस्य स्वतादात्म्याध्यासेन तदाकारवृत्तिभिर्विषयोपलम्भद्वारत्वादेव , न तु चक्षुरादिवद्दूरस्थत्वे(दिवत्तटस्थत्वे)नेत्यास्तां तावत् ।**   
  
इत्थं मनसः करणता निरस्ता ।  
  

> 
> > 
> > 
> >  कल्पतरुकारैः अमलानन्दपादैः इन्द्रियत्वं जातिरिति तथा अत्रोक्तवाक्यं > तस्याः व्यञ्जकमिति चोक्तम् ।  
> > 
> > 
> > 

  

मूलोक्तलक्षणस्य दुष्टत्वात् तदधीनाभिव्यक्तेर्जातेरपि सैव गतिः ।  
  

> 
> > 
> > 
> > 
> > 
> > 
> > अस्माकमद्वैतिनां यद्भाष्यकारोक्तं तदेव प्रमाणम् । >
> 
> > 

  

सत्यं , भाष्यमेव नः प्रमाणम् । अथापि तदुपपादनेऽसमर्थतायां तस्याः प्रमाणतैव कुतः वादी स्वीकुर्य्यात् । न हि वादे शपथेन प्रमाणत्वं सिद्ध्यति । तथैव वा स्वीकारेऽवैदिकानामपि सा कथं न स्यात् ।  

अत एव भाष्यार्थोपपादनकौशलविकासे आयासः कर्त्तव्य इत्येवाभिप्रेत्य भाष्याभिप्रायविरोधे मया श्रमः कृतः ।  
  

> 
> > 
> > स्मृत्यधिकरणे तावत् २.१.१.१ इत्यत्र निर्धारितमिदम् - // भवति चान्या > मनोर्माहात्म्यं प्रख्यापयन्ती श्रुतिः ’यद्वै किञ्च > यन्मनुरवदत्तद्भेषजम्’ (तै.सं २.२.१०.२) इति । >
> 
> > 

  

सत्यम् । अथापि तन्निरासः प्रदर्श्यते ।  

न सा श्रुतिर्मनोर्माहात्म्यख्यापने रता ।  

तथा हि -  

मानवी ऋचौ धाय्ये कुर्य्यात् इति विधिः । तत्रार्थवादत्वेन प्रयुक्तत्वात् नैतस्या श्रुतेः प्रामाण्यम् ।  
  

एतदपि मया मतान्तरेणोक्तम् इत्यवधेयम् ।  
  

> 
> > 
> > ...मनुना .... सर्वात्मदर्शनं प्रशंसता कापिलमतं निन्द्यते इति गम्यते > ।.... ..कापिलस्य तन्त्रं वेदविरुद्धं, वेदानुसारिमनुवचनविरुद्धं च....// > इति प्रतिपादितं यत् तदलं दर्शितमनुस्मृतेर्वेदमूलत्वे । > नान्येषामस्मदादीनां अल्पसामर्थ्यमादाय श्रुत्यर्थनिरूपणसाहसं शोभते । >
> 
> > 

  

श्रुत्यर्थनिरूपणे सर्व्वथैवासामर्थ्यं चेत्तव कथमत्र विफले वाग्व्यये प्रवृत्तः । अथास्ति किञ्चित्सामर्थ्यं तर्हि कस्मान्न मन्वादीनामभिप्रायोद्घाटनपरीक्षादि कर्त्तव्यं स्यात् ।  
श्रुतिं न्यायं च दूषयतस्तवेदानीं स्मृत्युल्लङ्घने भीतिरपीयं कस्मात् । उल्लङ्घ्यतां तावत्सर्व्वमेवान्यथा मर्य्यादयैव सर्व्वत्र व्यवह्रियताम् । नैवं विरुद्धाचरणं युक्तम् ।   



> 
> > 
> >  श्रीविद्यारण्यचरणैः अस्याधिकरणसङ्ग्रहश्लोक एवं ख्याप्यते मनुवचनम् -
> प्रत्यक्षश्रुतिमूलाभिर्मन्वादिस्मृतिभिः स्मृतिः । अमूला कापिली बाध्या > न संकोचोऽनया ततः ॥ इति ॥ >
> 
> > 

  

मनस इन्द्रियत्वे न काचित्प्रत्यक्षा श्रुतिरुपलब्धा । अत एव न प्रकृतो न्यायोऽवतरत्यत्र ।  
  

> 
> > 
> >  अपि च मनोः स्व-तन्त्रं किमपि नास्ति वैदिकं विहाय । >
> 
> > 

  

इत्थं तर्हि वेदान्तिनां तन्त्रस्यैव वैदिकमानवतन्त्राद्भिन्नतास्तु , भिन्नार्थवर्णनात् ।  

किञ्च मानवतन्त्रस्यापि कथं वेदमूलता स्यात् , प्रसिद्धिबलेन श्रौतार्थविरोधित्वात् ।  

तथा हि दशेमे पुरुषे प्राणा आत्मैकादश इति श्रुतिरमुख्यप्राणानामिन्द्रियापरपर्य्यायाणां दशत्वे पर्य्यवस्यन्ती पूर्व्वर्षिप्रसिद्धिविरुद्धैवास्ति ।  
  

> 
> > 
> > इयमपि स्मृतिर्वर्तते - वैकारिकादहंकारादेकादशेन्द्रियाणि जायन्त इति हि > *वैदिकाः*।  
> > 
> > 

  

एतन्न वैदिकं मतम् । साङ्ख्यानामेवैतत् । तथा हि -  

****

**अभिमानोऽहङ्कारस्तस्माद्द्विविधः प्रवर्त्तते सर्गः ।**

**ऐन्द्रिय एका(इन्द्रियैका)दशकश्च गणस्तन्मात्रपञ्चकञ्चैव ॥**

**सात्त्विक एकादशकः प्रवर्त्तते वैकृतादहङ्कारात् ।**

**भूतादेस्तन्मात्रः स तामसस्तैजसादुभयम् ॥**

**बुद्धीन्द्रियाणि चक्षुश्श्रोत्रघ्राणरसनत्वगाख्यानि ।**

**वाक्पाणिपादपायूपस्थान्कर्मेन्द्रियाण्याहुः ॥  
**

- [](#m_4183754122649309542_13bde802ed1026c1__ftn1)इति **साङ्ख्यकारिका ।**  

****



> 
> > 
> > यथोक्तं भगवता पराशरेण  
> तैजसानीन्द्रियाण्याहुर्देवा वैकारिका दश।  
> एकादशं मनश्चात्र देवा वैकारिकाः स्मृताः॥  
> इति वेदार्थसङ्ग्रहे श्रीमद्रामानुजाचार्याः ।  
> > 
> > 



वैकारिकपदेनाहङ्कारविवक्षायामेतदपि न वेदमतम् ।  
  
सर्व्वथापि भाष्यादिनैव सर्व्वार्थावगतिः इत्यभिमानस्तु मुधैव । न वा भामत्यादिकमप्यलम् । इत्येव मम विवक्षितम् ।  
  
  
  

एतावता मया बहु प्रलपितं भाष्याननुरोधेन ।  

इदानीं यथा भाष्यमुपपन्नं स्यात् तथा किञ्चित्प्रदर्श्यते -  

इन्द्रियलक्षणं तावत् **मधुसूदना** वर्णयन्ति -  
  
**प्राणेतरत्वे सत्यपञ्चीकृतभूतोपादानकत्वमेव सामान्यत इन्द्रियलक्षणम् । अन्यत्र श्रेष्ठादिति[**\[1\]**](#m_4183754122649309542_13bde802ed1026c1__ftn1) सूत्रेण(त्रेऽस्य) प्राणस्येन्द्रियत्वानङ्गीकारादित्याद्यं वि(द्यवि)शेषणम् । शब्दस्पर्शरूपरसगन्धानाञ्च पञ्चीकृतभूतस्वरूपत्वादेव न तदुपादानकत्वम् । तत्र सत्त्वांशप्रधानापञ्चीकृतपञ्चमहाभूतकार्यमन्तःकरणम् । तद्वृत्तिभेदाद्द्विधा(व्या)ख्यायते बुद्धिर्मनश्चेति । रजोंशप्रधानापञ्चीकृतपञ्चमहाभूतकार्यं प्राणः । स च वृत्तिभेदात्पञ्चधाख्यायते प्राणोऽपानो व्यान उदानस्समान इति । प्राणमनसोरेकात्म(क)त्वाङ्गीकरणप(ङ्गीकारप)क्षेऽपि नैतादृशविभागे विवादः । ज्ञानशक्तिक्रियाशक्तिशब्दाभ्यां सत्त्वरजसोरेवाभिधानात् ।**

  

------------------------------------------------------------------------

\[1\] ब्रह्मसूत्रम् २ ।४ ।१७

इत्थं सिद्धान्ते सूत्रानुरोधात् मनस इन्द्रियत्वोपपादकं लक्षणमुक्तम् । तल्लक्षणञ्च यस्मान्न परोक्षताघटितमत एव तत्स्वीकारेणापि अहं सुखी दुःखी इत्यादिप्रत्ययविषयत्वं मनसो नानुपपन्नं स्यात् । करणता चैतस्य मनसो न ज्ञानं प्रति स्वीक्रियते । कॢप्तप्रमाणैरेव सर्व्वोपपत्तेः । न च तार्किकानुसारित्वमस्माकं येन ज्ञानकरणत्वाभावे इन्द्रियत्वमेव न स्यात् । श्रुतिप्रसिद्धेन्द्रियलक्षणनिरूपणे प्रवृत्तत्वादस्माकम् । एवञ्च सिद्धान्तयुक्त्यविरोधेनेन्द्रियैकादशत्वसाधिकाया मनुस्मृतेरपि सङ्ग्रहः । किञ्च सू्त्राणां भाष्याणाञ्चाप्येतादृशेन्द्रियव्यतिरिक्ते तात्पर्य्यासम्भवः प्रदर्शित एव । एतद्विवरणमते । एतस्मिन्मते कल्पनालाघवं पूर्व्वमीमांसाऽविरोधश्चापि गुणः ।  
  

गौडब्रह्मानन्दप्रदर्शितं लक्षणं तु तार्किकवाचस्पत्यमतयोरनुकूलं , नित्यपरोक्षत्वघटित्वात् । मनसः परोक्षतां स्वीकृत्यापि कार्य्याकारेण प्रत्यक्षतोपपाद्यते तत्र । अथापि तत्र प्राणेऽतिव्याप्तिः इति दोषः स्यादेव पूर्व्वोक्तरीत्या । न च प्राणस्येन्द्रियत्वे इष्टापत्तिः कार्य्या ; प्रसिद्धिविरोधात् , सूत्राभिप्रायस्य तत्राभावाच्च ।  
  

अविरोध एव वैद्यनाथेन मया च साधितः प्राक् भाष्यानुभवश्रुत्यादीनामिन्द्रियत्वं स्वीकृत्य निराकृत्य च मतान्तरानुरोधात् । सर्व्वथापि परिभाषाग्रन्थ उपपन्न एव । इन्द्रियत्वनिराकरणग्रन्थेऽश्रौतेन्द्रियत्वस्य शमादिग्रन्थे च श्रौतेन्द्रियस्य च विषयत्वात् । अन्यत्सर्व्वं विचारविलसितं सूक्ष्मार्थपरीक्षेच्छयैव प्रवृत्तमतो न व्यर्थम् ।  
  
इत्थं विचारायासोऽयं समर्प्यते भगवते भवाय ।  

