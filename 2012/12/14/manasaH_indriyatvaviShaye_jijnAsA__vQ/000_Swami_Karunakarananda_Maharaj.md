+++
title = "000 Swami Karunakarananda Maharaj"

+++
[[Swami Karunakarananda Maharaj	2012-12-14, 13:12:55 [Source](https://groups.google.com/g/bvparishat/c/vQLrIMdL1ZE)]]



  
अयि भोः प्राज्ञाः,  
  
स्वस्ति । वेदान्तपरिभाषाकारः मनसः इन्द्रियत्वनिराकरणसमये "मनः षष्टानीन्द्रियाणि प्रकृस्थानि कर्षति" इति गीतावचने मनसः षट्त्वं सङ्ख्यापूरणे एव न तु मनसः इन्द्रियत्वं कथयतीति प्रतिपादयति । तत्र यजमानपञ्चमा ऋत्विजा इडां भक्षयन्ति इति मीमांसान्यायमपि उदाहरति । तत्र
यथा यजमानस्य अनृत्विजः पञ्चत्वसङ्ख्या सङ्ख्यापूरणार्थे एव न तु
यजमास्यर्त्विक्त्वं प्रतिपादयितुं प्रवृत्तेति तथा मनसश्च इन्द्रियत्वविषयेऽपि बोद्धव्यमिति च वदति। किन्तु गीतायाः दशमाध्याये द्वाविंशतितमे श्लोके भगवता एव स्वविभूतिपरिचायकस्थले "इन्द्रियाणां मनश्चास्मि" इति सुघुष्टम् । भामतिकारस्य भाष्यकारभगवतोऽपि मनसः इन्द्रियत्वं नासम्मतमित्येव मन्ये । तर्हि वेदान्तपरिभाषाकारस्य मनसः अनिन्द्रियत्वसिषाधयियामत्यासक्तिः कुतः इति मे नावगतम् । विद्वद्भिरेतस्य समाधानं प्रार्थयामि ।  
  
  
नारायणस्मृतिः  
  
स्वामी करुणाकरानन्दपुरी  

