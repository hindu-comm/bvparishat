+++
title = "009 subrahmanyam korada"

+++
[[subrahmanyam korada	2012-12-15, 22:08:51 [Source](https://groups.google.com/g/bvparishat/c/vQLrIMdL1ZE)]]



नमो विद्वद्भ्यः

प्रश्नस्य समाधानं तत्रैवास्ति , अपि तु तिरोहितमिव इति प्रतिभाति --

आत्मा मनसा संयुज्यते, मन इन्द्रियेण , इन्द्रियमर्थेन - इत्यादिरीतिः  
सर्वैः दर्शनकारैः अङ्गीकृता।

इन्द्रियशब्दस्य को वा अर्थः - इन्द्रः + घच् - इन्द्रः = आत्मा , अस्य  
अनुमापकम् इन्द्रियम् । तस्य अतीन्द्रियत्वम् कथं प्रत्यक्षविषयता  
इत्यादिचर्चा किमर्था ?

उद्धृतशांकरभाश्यादिषु कुत्रापि एतादृशी चर्चा नासीत् । प्रत्युत  
आचार्यैः योगशास्त्रोक्ताः विशेषाः मनोविषये अङ्गीक्रियन्ते व्यवहारश्च  
निष्प्रत्यूहं प्रचलति ।

भामतीविवरणयोर्मध्ये संग्रामो भवेत् चेत् भवेन्नाम - नास्माकं तत्र आसक्तिः ।

प्राक्छंकराद्वैते’पि वाक्यपदीयादिषु अत्मा , अन्तःकरणम् इत्यादिविषयाः  
सुदृढं सप्रमाणं विश्लेषिता दरीदृश्यन्ते ।

इन्द्रियं द्विविधम् - अन्तरिन्द्रियं मनः - यदि इन्द्रियत्वं मनसः  
नाङ्गीक्रियेत तर्हि शमदमादिसंपत्तिः इत्यत्र शमशब्दस्य को वा अर्थः ?

कल्पज्योतिषादिषु शान्तिशब्दस्य कुत्रान्वयः ?

भवतां पुत्रेण रामकृष्णदीक्षितेन - किं मनस इन्द्रियत्वे प्रमाणम् ,  
श्रुतिः उत स्मृतिः - इति पृच्छ्यते - तेनापि गीता - इन्द्रियाणां  
मनश्चास्मीति कथं विस्मृता ?

एतादृशैः निरर्थकतर्कैः शिष्याः संमुग्धा भवेयुः - साक्षात्  
शंकरभाष्यपठने एव महान् लाभः ।

परितो व्यापृतां भाषां परिभाषां प्रचक्षते - इति व्युत्पत्तिः - इयं परिभाषा वा ?

यत्परः शब्दः स शाब्दार्थः - इति नियमः - तस्य पूरणे डट् इति  
पाणिनिसूत्रस्य मनष्षष्ठानीत्यत्र कथं समन्वयः ?

व्याकरणादिशास्त्रेष्वपि तत्र तत्र एतादृशनिष्फलविचाराः  
व्याख्यानग्रन्थेषु दृश्यन्ते - तेन मूलग्रन्थाः महाभाष्यादयः नैव  
पठ्यन्ते ,समयश्च वृथा याप्यते।

धन्यो’स्मि

  
2012/12/15 श्रीमल्ललितालालितः \<[lalitaa...@lalitaalaalitah.com]()\>:





