+++
title = "020 V Subrahmanian"

+++
[[V Subrahmanian	2012-12-26, 00:43:05 [Source](https://groups.google.com/g/bvparishat/c/vQLrIMdL1ZE)]]



मान्याः  
  
प्रवर्तमानविचारमधिकृत्य केवलं केचनांशाः प्रस्तूयन्ते मत्पक्षत उपसंहारत्वेन -  
(पूर्वपत्रं कृपया पश्यन्तु संबधग्रहणार्थम्)  

-   अत्र स्मृतिबाध एवमभिप्रायेण - ’वचनेन न्यायो बाध्यते’ इति
    पूर्वमीमांसान्यायात् । वचनं तावत् श्रुतिर्वा स्मृतिर्वा भवितुमर्हति
    । प्रकरणेऽस्मिन् रत्नप्रभावाक्यम् -
    ’अपर्यायसंज्ञाभेदात्स्वतन्त्रसंज्ञिवस्तुभेद इत्युत्सर्गः’ इति
    न्यायः। अत्र श्रुतिवाक्ये यथा ’प्राणः, मनः सर्वेन्द्रियाणि च’
    इत्यत्र प्राणवत् मनसोऽपि इन्द्रियेभ्यो भेदः इष्टः उक्तन्यायानुसारेण
    पूर्वपक्षिणा। तत्रैव स्मृत्या (*वचनेन)*’एकादशेन्द्रियाणि’ इत्यनया
    दर्शितमीमांसान्यायेन उक्तन्*यायस्य* बाध इष्यते भाष्यकारैः ।
    ’सत्यमेतत्’ इति भाष्ये श्रुतौ पृथक्शब्देन व्यपदेशस्य सम्मतिरुक्ता ।
    परं तु तद्व्यपदेशो न प्राणव्यपदेशवन्मन्तव्य इति पूर्ववाद्यभिप्रायं
    निराकरोति । स्मृतिवचनबाधं न्यायस्य दर्शयित्वा युक्तिमपि प्रदर्शयति -
    ’प्राणस्य तु इन्द्रियत्वं न श्रुतौ स्मृतौ वा प्रसिद्धमस्ति’ इति ।
    एतेन दर्शित/उदाहृतस्मृतेः प्रसिद्धिं भाष्यकारा मन्यन्ते ।  तां च
    प्रसिद्धिमेवं द्रष्टुं शक्नुमः-

[**http://tinyurl.com/c2hx8ws**](http://tinyurl.com/c2hx8ws)
(मनुस्मृतिः)  

[TABLE]

  
स्मृतिमिमां पराशरवचनत्वेन श्रीमद्रामानुजाचार्याः स्वीयवेदार्थसङ्ग्रहे उदाहरन्ति । प्रायेण विष्णुपुराणेऽपि स्यात् ।   

> 
> > 
> > 
> > 
> > 
> > 

-   *अन्तःकरणम्* इति मनः प्रसिद्धम् ।परिभाषायामेव उक्तम् -’ न
    तावदन्तःकरणं निरवयवं सादिद्रव्यत्वेन सावयवत्वात् । सादित्वं च
    ’तन्*मनो*ऽसृजत’ इत्यादिश्रुतेः ” इति मनसः अन्तःकरणत्वमभ्युपगतम् ।  

&nbsp;

-   परिभाषायां तार्किकाभिमतेन्द्रियत्वमेव मनसः निराकृतम् । अतो अन्ते
    यदुक्तं अन्तरिन्द्रियनिग्रहः....इत्यादि तन्न स्वोक्तिविरोधो वा गौणं
    वा ।

-    ’तदात्मकं हि *द्वादशविधं करणं बुद्ध्यादि* ..." इति बृ.उ.४.४.२
    ’सर्वे प्राणा अनूत्क्रामन्ति’ इत्यस्य श्रुतिवाक्यस्य भाष्यावसरे
    ।तत्रानन्दगिरिवाक्यम् - ’*एकादशविधं करणमित्यभ्युपगमात्कुतो*
    द्वादशविधत्वमित्याशंक्य विशिनष्टि - बुद्ध्यादीति ।’ इति । अत्र
    प्राण-इन्द्रियसंवादे मन इन्द्रियैः सह *प्रायपाठत्वेन* श्रुतम्
    ।ब्रह्मसूत्रम् २.४.३.६ इत्यत्रान्ते ’सर्व’शब्दलिङ्गेन वागादयः सर्वे
    मन अन्तर्भाव्य गृह्यन्ते, *श्रुत्यनुसारेणैव* ।
-   कठोपनिषदि २.३.१०,११ ’यदा पञ्चावतिष्ठन्ते *ज्ञानानि मनसा सह* ।
    बुद्धिश्च न विचेष्टते तामाहुः परमां गतिम् ॥ १० ॥ तां योगमिति
    मन्यन्ते *स्थिरामिन्द्रियधारणाम्* । अप्रमत्तस्तदा भवति योगो हि
    प्रभवाप्ययौ ॥ ११ ॥इत्यत्र भाष्ये - ’स्थिराम् इन्द्रियधारणाम् -
    स्थिरामचलाम् इन्द्रियधारणां *बाह्यान्तःकरणानां* धारणमित्यर्थः” इति
    श्रुत्यनुसारेणैव मनस इन्द्रियैः सह गृहीत्वा व्याख्यानम् ।  
-   साक्षाच्छ्रुतिवाक्यालाभादेव स्मृतिमुदाहरन्ति । एवं च भाष्यमनवद्यं
    सर्वत्र इति सिद्धम् ।  
-   स्मृतिकारा अपि एतादृशश्रुत्यभिप्रायं मनसि ग्राह्य स्ववाक्येभ्य
    रचयांचक्रुः।

इत्युक्त्वा सर्वानत्र विचारे भागग्राहिणः सविनयमभिवन्द्य मदीयबुद्धिविकासाय इमं विचारं महदुपकारं मत्वा विरमामि । विशेषतः मनुस्मृतिवाक्यं जालपुटगवेषणेन लब्धं यत् तदतीव मोदास्पदं मे । मत्सङ्गृहीतसूत्रभाष्यपुस्तकेषु न कुत्रापि इदं केनापि संपादकेन सूचितं वर्तते । प्रायेण इदंप्रथमतया भाष्यसूचितवाक्यमिदं मनुस्मृतिस्थत्वेन प्राप्तमिति मन्ये ।  

भवदीयः

सुब्रह्मण्यशर्मा  

  
  

> 
> > 
> > 
> > 
> > 
> > 
> > 
> >   
> > 
> > > 
> > > > 
> > > > > 
> > > > > > 
> > > > > > 
> > > > > > 
> > > > > > 
> > > > > > 
> > > > > > 
> > > > > > 
> > > > 
> > > >   
> > > > 
> > 
> > 
> > 
> > 

  

