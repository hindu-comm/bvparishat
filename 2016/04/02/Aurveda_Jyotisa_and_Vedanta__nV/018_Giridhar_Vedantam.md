+++
title = "018 Giridhar Vedantam"

+++
[[Giridhar Vedantam	2016-04-04, 18:55:13 [Source](https://groups.google.com/g/bvparishat/c/nVrb0C85oR4)]]



Namaste.  

Here we can find some references in Ayurveda showing its relation with Vedic knowledge.

Cikitsa types in Ayurveda

1\. Daivavyapasraya 2. Yuktivyapasraya & 3. Sattvavajaya

Caraka Samita -सूत्रस्थानम् - ११. तिस्रैषणीयोऽध्यायः

त्रिविधमौषधमिति- दैवव्यपाश्रयं, युक्तिव्यपाश्रयं, सत्त्वावजयश्च \|

तत्र दैवव्यपाश्रयं- मन्त्रौषधिमणिमङ्गलबल्युपहारहोमनियमप्रायश्चित्तोपवासस्वस्त्ययनप्रणिपातगमनादि, युक्तिव्यपाश्रयं- पुनराहारौषधद्रव्याणां योजना, सत्त्वावजयः- पुनरहितेभ्योऽर्थेभ्यो मनोनिग्रहः \|\|५४\|\|

आयुर्वेददीपिका व्याख्या (चक्रपाणिदत्त कृत):

दैवमदृष्टं तद्व्यपाश्रयं, तच्च यददृष्टजननेन व्याधिप्रत्यनीकं मन्त्रादि; यदि वा दैवशब्देन देवा उच्यन्ते, तानाश्रित्य यदुपकरोति तत्तथा; मन्त्रादयो हि देवप्रभावादेव व्याधिहराः, बल्युपहारादिप्रीताश्च देवा एव प्रभावाद्व्याधीन् घ्नन्ति\| अत्र दैवव्यपाश्रयमादावुक्तमाशुव्याधिहरत्वेन\| प्रणिपातो देवादीनां शारीरो नमस्कारः, गमनं विदूरदेवादिगमनम्\|\|५४\|\|



Caraka Samhita -विमानस्थानम् - ८. रोगभिषग्जितीयविमानम्

करणं पुनर्भेषजम् \|

भेषजं नाम तद्यदुपकरणायोपकल्पते भिषजो धातुसाम्याभिनिर्वृत्तौ प्रयतमानस्य विशेषतश्चोपायान्तेभ्यः \|

तद्द्विविधं व्यपाश्रयभेदात्- दैवव्यपाश्रयं, युक्तिव्यपाश्रयं चेति \|

तत्र दैवव्यपाश्रयं- मन्त्रौषधिमणिमङ्गलबल्युपहारहोमनियमप्रायश्चित्तोपवासस्वस्त्ययनप्रणिपातगमनादि, युक्तिव्यपाश्रयं- संशोधनोपशमने चेष्टाश्च दृष्टफलाः \|

एतच्चैव भेषजमङ्गभेदादपि द्विविधं- द्रव्यभूतमः, अद्रव्यभूतं च \|

तत्र यदद्रव्यभूतं तदुपायाभिप्लुतम् \|

उपायो नाम भयदर्शनविस्मापनविस्मारणक्षोभणहर्षणभर्त्सनवधबन्धस्वप्नसंवाहनादिरमूर्तो भावविशेषो यथोक्ताः सिद्ध्युपायाश्चोपायाभिप्लुता \[१\] इति \|

यत्तु द्रव्यभूतं तद्वमनादिषु योगमुपैति \|

आयुर्वेददीपिका व्याख्या (चक्रपाणिदत्त कृत):

विशेषतश्चोपायान्तेभ्य इत्यनेन कार्ययोनिप्रवृत्तिदेशकालोपायेभ्योऽन्यद्यद्यत् कर्तुरुपकरणं भवति तत् करणमिति \[३\] दर्शयति\| कार्ययोनिर्हि लोके विकार्यकर्मतया साधकतमात् करणात् पृथगुच्यते, प्रवृत्त्युपाययोस्तु कर्तृकरणादिधर्मत्वेन न करणसञ्ज्ञा, देशकालौ तु न साधकतमौ; तेनोपायान्तेभ्यो यथोक्तविशेषेण यत् कर्तुरुपकरणं भवति, तत् करणम्\| अत्र दैवव्यपाश्रययुक्तिव्यपाश्रयद्वैविध्ये तु सत्त्वावजयोऽपि भेषजमवरुद्धं ज्ञेयं; सत्त्वावजयो हि दृष्टद्वारोपकारी युक्तिव्यपाश्रये, तथाऽदृष्टद्वारोपकारी तु दैवव्यपाश्रये प्रविशति\| अत एवोक्तं युक्तिव्यपाश्रयव्याकरणे- चेष्टाश्च दृष्टफला इति\| चेष्टाशब्देन मनश्चेष्टाऽपि सत्त्वावजयलक्षणा गृह्यते\| पुनरौषधस्य प्रकारान्तरेण द्वैविध्यमाह- अङ्गभेदादित्यादि\| अङ्गं शरीरं स्वरूपमिति यावत्; तेन स्वरूपभेदादित्यर्थः\| द्रव्यभूतं द्रव्यरूपम् एवमद्रव्यरूपम्\| उपायाभिप्लुतमिति उपायव्याप्तम्, उपायग्रहणगृहीतमिति यावत्\| एवं मन्यते- भयादयोऽमूर्ता भावा न साक्षादारोग्यकारणानि भवन्ति, किं तर्हि शरीरस्थितानेव वातादीन् तथा कुर्वन्ति समत्वेनोत्पाद्यमानान् येनारोग्यं भवति, न ह्यमूर्तानि मूर्तानां शरीरधातूनामुत्पत्तौ समवायिकारणानि भवन्ति; भेषजं तु द्रव्यभूतं समशरीरोत्पादे समवायिकारणं भवत्येव, तेन द्रव्यस्यारोग्यं प्रति साधकतमत्वं साधुः अमूर्तानां तु भयादीनां न भेषजवत् साधकतमत्वमिति कृत्वा द्रव्यजन्य एव धातुसाम्ये तेषामुपायत्वं युक्तम्\| एवं सूक्ष्मया बुद्ध्या भयादीनामुपायत्वं, स्थूलया तु बुद्ध्या भेषजत्वमपीति कृत्वा भयादिषु भेषजव्यवहारश्चाचार्याभिमतो द्विविधभेषजेऽर्थेऽद्रव्यभूतभयादिग्रहणादुन्नीयते \[४\] \| न केवलमद्रव्यभूतं भेषजमुपायव्याप्तं, किं त्वन्येऽपि परिचारकादय उपायग्रहणगृहीता एवेत्याह- यथोक्ताः सिद्ध्युपायाश्चेति\| यथोक्ताः सिद्ध्युपायाः परिचारकादयोऽत्र दशविधपरीक्ष्ये साक्षादनुक्तास्तेऽपि उपायाभिप्लुता एवेत्यर्थः\| किंवा उपायाभिप्लुतमिति उपायमिश्रितम्\| तत्र भयाद्यमूर्तभेषज एव यथोक्ता उपायाः कारणादिसौष्ठवसम्यगभिविधानरूपा अद्रव्यभूतभेषजपक्षगृहीता इत्यर्थः\| तेन, भयादिषु तथोपायशब्दाभिधेयेषु च अद्रव्यभूतभेषजशब्दप्रयोगो भवतीति दर्शयति\| ये तु ‘उपायान्ताभिप्लुतम्’ इति पठन्ति, ते देशकालावेव अद्रव्यभूतभेषजमिति वदन्ति; वदन्ति च द्रव्यशब्देन क्वाथकल्काद्युपयोजनीयं द्रव्यमुच्यते इति\| एतच्च नातिमनोहारि\| अनेन चेति साधनभूतेन च ‘एवम्प्रकृत्या’ इत्यादिनोक्तेन तथा साध्येन च ‘एवंविधस्य पुरुषस्य’ इत्यादिनोक्तेन विशेषेण \[५\] युक्तमभूदित्यर्थः\|\|८७\|\|

Diava vyapasraya Cikitsa has been indicated in some diseases. e.g.



Caraka samitha Cikitsa sthana 3^(rd) chapter (JvaraCikitsa)

चिकित्सास्थानम् - ३. ज्वरचिकित्सितम्

सोमं सानुचरं देवं समातृगणमीश्वरम्\|\|३१०\|\|

पूजयन् प्रयतः शीघ्रं मुच्यते विषमज्वरात्\|

विष्णुं सहस्रमूर्धानं चराचरपतिं विभुम्\|\|३११\|\|

स्तुवन्नामसहस्रेण ज्वरान् सर्वानपोहति\|

ब्रह्माणमश्विनाविन्द्रं हुतभक्षं हिमाचलम्\|\|३१२\|\|

गङ्गां मरुद्गणांश्चेष्ट्या \[५\] पूजयञ्जयति ज्वरान्\|

भक्त्या मातुः पितुश्चैव गुरूणां पूजनेन च\|\|३१३\|\|

ब्रह्मचर्येण तपसा सत्येन नियमेन च\|

जपहोमप्रदानेन वेदानां श्रवणेन च\|\|३१४\|\|

ज्वराद्विमुच्यते शीघ्रं साधूनां दर्शनेन च\|

Cakrapani Commnetary:

दैवव्यपाश्रयचिकित्सामाह- सोममित्यादि\| सह उमयेति सोमः, तम्\| सानुचरमिति नन्द्यादिगणयुक्तम्\| समातृगणमिति समातृसमूहम्\| प्रयतः पवित्रः\| सहस्रमूर्धनमिति “सहस्रशीर्षा” इत्यादि वेदप्रतिपादितम्\| नामसहस्रेणेत्यादि महाभारतोक्तनामसहस्रेण\| इष्ट्येति यज्ञेन\|\|३०९-३१६\|\|-

Ca. Ci. 3^(rd) chapter

शापाभिचाराद्भूतानामभिषङ्गाच्च यो ज्वरः \|\|३१७\|\|

दैवव्यपाश्रयं तत्र सर्वमौषधमिष्यते \|

Ca. ci. 30^(th) chapter

दैवव्यपाश्रयं चैव भेषजं चाभिचारजे \[२\] \|

समासेनैतदुद्दिष्टं भेषजं क्लैब्यशान्तये \|\|१९५\|\|



आयुर्वेददीपिका व्याख्या (चक्रपाणिदत्त कृत)

व्यवायहेतुजे इतिपदं बीजदोषोत्पन्नसहजव्युदासार्थम्\| धातुविपर्ययादिति दोषवैषम्यात्\| दैवव्यपाश्रयमित्यादिना अभिचारादिजक्लैब्यचिकित्सां ब्रूते\| अभिचारादिजं च क्लैब्यं दैवव्यपाश्रयचिकित्साभिधानादेव स्वीकर्तव्यम्\|\|१९१-१९५\|\|

Disease: Rajayakshma

Caraka Samhita चिकित्सास्थानम् - ८. राजयक्ष्मचिकित्सितम् -राजयक्ष्मणि वैदिकी इष्टिः

गन्धैः समाल्यैर्वासोभिर्भूषणैश्च विभूषितः\|\|१७९\|\|

स्पृश्यान् संस्पृश्य सम्पूज्य देवताः सभिषग्द्विजाः\|

इष्टवर्णरसस्पर्शगन्धवत् पानभोजनम्\|\|१८०\|\|

इष्टमिष्टैरुपहितं सुखमद्यात् \[१\] सुखप्रदम्\|

समातीतानि धान्यानि कल्पनीयानि शुष्यताम्\|\|१८१\|\|

लघून्यहीनवीर्याणि स्वादूनि गन्धवन्ति च\|

यानि प्रहर्षकारीणि तानि पथ्यतमानि हि\|\|१८२\|\|

यच्चोपदेक्ष्यते पथ्यं \[२\] क्षतक्षीणचिकित्सिते\|

यक्ष्मिणस्तत् प्रयोक्तव्यं बलमांसाभिवृद्धये\|\|१८३\|\|

अभ्यङ्गोत्सादनैश्चैव वासोभिरहतैः प्रियैः\|

यथर्तुविहितैः स्नानैरवगाहैर्विमार्जनैः\|\|१८४\|\|

बस्तिभिः क्षीरसर्पिर्भिर्मांसैर्मांसरसौदनैः\|

इष्टैर्मद्यैर्मनोज्ञानां गन्धानामुपसेवनैः\|\|१८५\|\|

सुहृदां रमणीयानां प्रमदानां च दर्शनैः\|

गीतवादित्रशब्दैश्च प्रियश्रुतिभिरेव च\|\|१८६\|\|

हर्षणाश्वासनैर्नित्यं गुरूणां समुपासनैः\|

ब्रह्मचर्येण दानेन तपसा देवतार्चनैः\|\|१८७\|\|

सत्येनाचारयोगेन मङ्गल्यैरप्यहिंसया\|

वैद्यविप्रार्चनाच्चैव रोगराजो निवर्तते\|\|१८८\|\|

यया प्रयुक्तया चेष्ट्या राजयक्ष्मा पुरा जितः\|

तां वेदविहितामिष्टिमारोग्यार्थी \[३\] प्रयोजयेत्\|\|१८९\|\|



आयुर्वेददीपिका व्याख्या (चक्रपाणिदत्त कृत)

अतः परं मनस आनुकूल्यं यक्ष्मारम्भकदोषं हन्तीत्यतो सर्वासु चेष्टासु सदैव मनोनुकूलं स्यात्तथैव वर्तनीयं, यया च युक्त्या दैवव्यपाश्रयचिकित्सा कर्तव्या तदाह- गन्धैरित्यादि\|\|१७९-१८९\|\|

Caraka Samhita चिकित्सास्थानम् - ९. उन्मादचिकित्सितम्

उन्मादस्य चिकित्साक्रमः

रत्यर्चनाकामोन्मादिनौ तु भिषगभिप्रायाचाराभ्यां \[१\] बुद्ध्वा तदङ्गोपहारबलिमिश्रेण\|

मन्त्रभैषज्यविधिनोपक्रमेत्\|\|२३\|\|



आयुर्वेददीपिका व्याख्या (चक्रपाणिदत्त कृत)

रत्यर्चनार्थिभूतगृहीतचिकित्सामाह- रत्यर्चनेत्यादि\| रतिकामोऽर्चनाकामश्च रत्यर्चनाकामौ, ताभ्यामुन्मादितौ रत्यर्चनाकामोन्मादितौ\| अभिप्रायाचाराभ्यां बुद्ध्वेति अभिप्रायेण यः काम्यमर्थमिच्छति स रतिकामः, यस्तु पूजामिच्छति स अर्चनाकामः; एवमाचारेण यः काम्यार्थप्राप्त्यर्थं चेष्टते स रतिकामः, योऽर्चनार्थं पुष्पधूपादिकमन्विष्यति \[२\] सोऽर्चनाकामः, इति बुद्ध्वा तदङ्गरत्युपहारादि कर्तव्यं; तस्या रतेरर्चनायाश्च यदङ्गसाधनं तत्तद्वर्तनेन तत्तदङ्गोपहाररूपबलिना भैषज्यमन्त्रविधिना चोपचारः कर्तव्य इति वाक्यार्थः\|\|२३\|\|

चिकित्सास्थानम् - ९. उन्मादचिकित्सितम् - भूतोन्मादचिकित्सा

बुद्ध्वा देशं वयः सात्म्यं दोषं कालं बलाबले\|

चिकित्सितमिदं कुर्यादुन्मादे भूतदोषजे\|\|८७\|\|

देवर्षिपितृगन्धर्वैरुन्मत्तस्य तु बुद्धिमान्\|

वर्जयेदञ्जनादीनि तीक्ष्णानि क्रूरकर्म च\|\|८८\|\|

सर्पिष्पानादि तस्येह मृदु भैषज्यमाचरेत्\|

पूजां बल्युपहारांश्च मन्त्राञ्जनविधींस्तथा\|\|८९\|\|

शान्तिकर्मेष्टिहोमांश्च जपस्वस्त्ययनानि च\|

वेदोक्तान् नियमांश्चापि प्रायश्चित्तानि चाचरेत्\|\|९०\|\|

भूतानामधिपं देवमीश्वरं जगतः प्रभुम्\|

पूजयन् प्रयतो नित्यं जयत्युन्मादजं भयम्\|\|९१\|\|

रुद्रस्य प्रमथा नाम गणा लोके चरन्ति ये\|

तेषां पूजां च कुर्वाण उन्मादेभ्यः प्रमुच्यते\|\|९२\|\|

बलिभिर्मङ्गलैर्होमैरोषध्यगदधारणैः\|

सत्याचारतपोज्ञानप्रदाननियमव्रतैः\|\|९३\|\|

देवगोब्रह्मणानां च गुरूणां पूजनेन च\|

आगन्तुः प्रशमं याति सिद्धैर्मन्त्रौषधैस्तथा\|\|९४\|\|

यच्चोपदेक्ष्यते किञ्चिदपस्मारचिकित्सिते\|

उन्मादे तच्च कर्तव्यं सामान्याद्धेतुदूष्ययोः\|\|९५\|\|



आयुर्वेददीपिका व्याख्या (चक्रपाणिदत्त कृत)

क्रूरकर्मेति ताडनादिकम्\| शान्तिकर्मेत्यादिना दैवव्यपाश्रयचिकित्सामाह\| सामान्याद्धेतुदूष्योरिति उन्मादेनापस्मारेण च समो हेतुर्मनोभिघातादिः, दूष्यं च हृदयं समानमित्यर्थः\|\|८७-९५\|\|

 These are some of the references.  

Hope I am providing what has been asked.  

With regards,  

  

Dr. V. Giridhar M.D.(Ay)  
Chief coordinator, Central Research Facility  
KLEU's Shri B M Kankanawadi Ayurved Mahavidyalaya  
Belagavi, Karnataka, 590003  

[+919731028625](tel:+91%2097310%2028625) (Belgaum)  
[drgiri...@gmail.com]()  
  



