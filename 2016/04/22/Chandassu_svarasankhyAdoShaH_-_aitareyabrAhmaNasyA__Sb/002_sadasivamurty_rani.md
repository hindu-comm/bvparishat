+++
title = "002 sadasivamurty rani"

+++
[[sadasivamurty rani	2016-04-22, 08:13:11 [Source](https://groups.google.com/g/bvparishat/c/Sb1uRem4fHE)]]



विश्वासमहोदय!

भवद्भिर्यदुक्तं तत् सत्यम् ।

**तस्य मूलम् पिङ्गलनागस्य छन्दश्शास्त्रे तृतीयाध्याये वर्तते।**

छन्दांसि त्रिविधानि भवन्ति। अक्षरच्छन्दासि। गणच्छन्दांसि। मात्राछन्दांसि चेति।

अत्र वैदिकानि सर्वाण्यपि अक्षरच्छन्दांसि एव। अर्थात् पादगतानामक्षराणामेव तत्र प्राधान्यम् । न तु य, र, त, भ, ज, सेत्यादि गणानाम्। न च मात्राणामपि ।

  

अत: एव अस्मिन् विषये **"यदक्षरपरिमाणम् तच्छन्द:"** इति कात्यायनमहर्षिणा ऋग्वेदसर्वानुक्रमणिकायां उक्तम्।

**"छन्दश्शब्देनाक्षरसंख्यावच्छेद: अत्र अभिधीयते"** इति वैदिकछन्दसां व्याख्यानावसरे हलायुधेनापि पिङ्गलनागछन्दशास्त्रव्याख्याने प्रोक्तम्।

  

एवं विधेषु अक्षरसंख्याप्रधानेषु वैदिकछन्दस्सु क्वचित् एक - द्व्यक्षरन्यूनतयाऽपि छन्दोभङ्ग: न भवतीति सर्ववैदिकछन्दोलक्षणकाराणाम् अभिप्राय:।

  

**निचृद् - भुरिक़् - विराट् - स्वराट्**

तादृगेक - द्व्यक्षरन्यूनच्छन्दसां नाम व्यवहारार्थं निचृद् - भुरिक़् - विराट् - स्वराट् - इति भेदचतुष्टयं परिकल्पितम् पिङ्गलादिभिराचार्यै:।

अत्र प्रामाणिकसूत्राणि पश्यन्तु।

**ऊनाधिकेनैकेन निचृद्भुरिजौ।** (पिङ्गलछन्दश्शास्त्रे ३/५९ सूत्रम्)

*"चतुर्विंशत्यक्षरा गायत्री एकेनाक्षरेण न्यूनेन सा "निचृद्" इति विशेषसंज्ञां लभते। एकेनाधिकेन "भुरिक्" इति। एवमुष्णिगादिष्वपि इष्टव्यम्।"* - इति हलायुध:।

**द्वाभ्यां विराट्स्वराजौ।** (पिङ्गलछन्दश्शास्त्रे ३/६० सूत्रम्)

*"।ऊनाधिक। ग्रहणमनुवर्तते। द्वाभ्यामक्षराभ्यां न्यूनाधिकाभ्यां गायत्री यथाक्रमं विराट् -स्वाराट् - संज्ञा भवति। एवमुष्णिगादिषु द्रष्टव्यम्।"* - इति हलायुध:।

  

अयं विषय: ***शौनकमहर्षे: ऋक्प्रातिशाख्ये, गार्ग्यस्य उपनिदानसूत्रे, षड्गुरुशिष्यस्य वेदार्थदीपिकायां च*** वर्तते। कदाचित् ऐतरेयब्राह्मणेऽपि भवितुमर्हति।

  

एतद् भेदचतुष्टयस्योदाहरणानि संलग्नपत्रेषु द्रष्टव्यानि।



**Prof. Rani Sadasiva Murty**

  
  

------------------------------------------------------------------------

**From:** विश्वासो वासुकिजः (Vishvas Vasuki) \<[vishvas...@gmail.com]()\>  
**To:** bhAratIya-vidvat-pariShad भारतीय-विद्वत्परिषद् \<[bvpar...@googlegroups.com]()\>  
**Cc:** Kasturi Krishnamachari \<[kas...@gmail.com]()\>  
**Sent:** Friday, 22 April 2016 5:29 AM  
**Subject:** {भारतीयविद्वत्परिषत्} छन्दस्सु स्वरसङ्ख्यादोषः - ऐतरेयब्राह्मणस्याभिप्रायः।  



