+++
title = "007 उज्ज्वल राजपूत"

+++
[[उज्ज्वल राजपूत	2016-04-23, 14:42:47 [Source](https://groups.google.com/g/bvparishat/c/AA5UZ26h290)]]



मान्यवर।  
**विकृताचारैर्वाक्यैरङ्गविकारैश्च विकृतवेषैश्च।  
हासयति जनं यस्मात्तस्माज्ज्ञेयो रसो हास्यः॥  
**इत्यत्र नाटकं विहाय काव्यस्यैव विषये को हासयतीति प्रश्ने कृते सति कविरिति तु नैवोत्तरं भवितुमर्हति कथञ्चिदपि। यः कोऽपि हासयति तस्य चेष्टानामेव कथनं काव्ये भवति ननु। स काव्यस्यान्यानि पात्राण्येव हासयति च। आधुनिकेषु काव्येषु तु हासाश्रयानां पात्राणामभावे कवय एव विविधानि हासजनकानि वचनानि कुर्वन्ति। कालेन तत्काव्यस्य श्रोतॄणामपि तत्काव्यजनितो हासः क्षयतीत्यभिप्रायो मम। अत एवाधुनिकानि काव्यानि नोत्तमानि।  
यश्च आत्मस्थत्वविभागः कृतस्तत्र केनोक्तं यत्पर इति श्रोता प्रेक्षको वा। अभिनवगुप्ताचार्येण तु विभागोऽयं विभावानां न पुनर्हासस्येत्युक्तम्। यद्येतदनुमन्यते तत्कथं विभावाः श्रोतृषु भवेयुः।  

