+++
title = "009 उज्ज्वल राजपूत"

+++
[[उज्ज्वल राजपूत	2016-04-24, 08:52:45 [Source](https://groups.google.com/g/bvparishat/c/AA5UZ26h290)]]



**श्येनमम्बकतलादुपागतं शुष्यदाननबिलो विलोकयन्।  
कम्पमानतनुराकुलेक्षणः स्पन्दितुं नहि शशाक लावकः॥  
**इत्येनं श्लोकं पठित्वा न कश्चिज्जनो बिभेति। प्राय़ः शोचति हसति वा। हासजनकोऽपि श्लोकोऽयं न हास्यरसस्य विषयः। कुतः। यतो हि नात्र हास्योचिता विभावादयो वर्णिताः। हासाश्रयोऽपि नात्र कश्चित्काव्ये। अत्र भयानकरसस्य व्यभिचारिणो वर्णिताः। अतो भयानकरसस्यैव विषयः।  
एवमेव हास्यरसयुक्ते काव्ये गाम्भीर्यादतिश्रवणादकिञ्चिन्नवीनत्वाद्वा यदि श्रोता न हसेत्तथापि हसतो हासयतश्च विभावादीनां वर्णनेन हास्यरसो निर्बाधः प्रवहति काव्ये। अतः पुनर्ब्रवीमि यच्छ्रोतॄणां हासनं न प्रधानमुत्तमहास्यकाव्येषु।  

