+++
title = "003 Subrahmanyam Korada"

+++
[[Subrahmanyam Korada	2016-01-24, 21:31:33 [Source](https://groups.google.com/g/bvparishat/c/nXP-9eRPfOs)]]



नमो विद्वद्भ्यः

  

.......अण्ग्रहणस्य किमपि फलं न स्यात्? कृपया विमृश्यताम्।

  

                                   
    -श्रीमन्तभद्रः

  

कैयटानुरोधादेव दीक्षितेन एवमुक्तम्।

  

शब्दकौस्तुभे तु एवमस्ति -

अप्रत्ययः इति किम् ? विधीयमानानां प्रत्ययागमादेशानां सवर्णग्राहकत्वं मा भूत् ।

  

भाष्ये तु स्पष्टमेवोक्तम् --

  

इदं तर्हि प्रयोजनम् - इह केचित् प्रतीयन्ते , केचित् प्रत्याय्यन्ते । ह्रस्वाः प्रतीयन्ते , दीर्घाः प्रत्याय्यन्ते । यावच्च ब्रूयात् - प्रत्याय्यमानेन सवर्णानां ग्रहणं नेति , तावदप्रत्ययः इति।

  

प्रतीयन्ते = उच्चार्यन्ते = साक्षात् शब्देन बोध्यन्ते (प्रत्याहारगताः इत्यर्थः)

  

उद्योतः -

एवं च वर्णसमाम्नायपठितानामेव ग्राहकत्वबोधनार्थम् अप्रत्ययपदमिति तात्पर्यम् ।

  

( प्रत्ययः न भवति सवर्णग्राहक इत्यर्थः)

  

भाष्यम् --

एवं तर्हि सिद्धे सति यत् ’ अप्रत्ययः’ इति प्रतिषेधं शास्ति , तज्ज्ञापयत्याचार्यः -भवत्येषा परिभाषा - भाव्यमानेन सवर्णानां ग्रहणं न इति।

  

उद्योतः -

"ज्ञापयतीति । योगेन बोधयतीत्यर्थः । अप्रत्ययः इति च वाक्यभेदेन निषेधार्थम् । अणित्यस्य च नात्र संबन्धः। तेनोक्तसकलार्थलाभ इत्यर्थः।

वस्तुतः एकदेशानुमतिद्वारा तां परिभाषां ज्ञापयतीति भाष्यक्षरार्थः ।

विधीयते इत्यर्थे प्रतीयते इत्यस्य प्रयोगादृष्ट्या कैयटोक्तं चिन्त्यम् ।"

  

सकलार्थलाभः = गुणाभेदकत्वादिप्राप्तस्यापि निषेध इत्यर्थः।![](https://ci6.googleusercontent.com/proxy/x7Az90uC0FlqG1NQNJvbQl7YtYRlnWzoqu2O_ZLb9xIKhYpJarh3aZrZ_qlU6_VKMQpRwI5_nDi9FsJOqf0XSQHw_6yv1VK7rhIBScGS2g=s0-d-e1-ft#https://ssl.gstatic.com/ui/v1/icons/mail/images/cleardot.gif)

येन अर्थं प्रतियन्ति सः प्रत्ययः ।

  

उपर्युक्त उद्योते - वाक्यभेद इति ।

  

’ अप्रत्ययः’ इति भिन्नं वक्यम् इत्यर्थः - योगविभागः कर्तव्यः इत्यर्थः ।

अणुदित्सवर्णस्य - इत्येकम् , अप्रत्ययः - इत्यपरम् ।

  

  

(मीमांसाशास्त्रे - वाक्यभेद इति दोषः -- ’ संभवत्येकवाक्यत्वे वाक्यभेदस्तु नेष्यते ’ इति श्लोकवार्तिकम् । व्याकरणे’पि अयं दोषः स्वीक्रियते । किन्त्वत्र ’ भिन्नवाक्यम्’ इत्यर्थे ’ स्थाने’न्तरतमः’ इति सूत्रगततमब्ग्रहणम् लिङ्गं स्वीकृत्य ’ वाक्यभेदः ’ इति शब्दः प्रयुज्यते अपरः)

अत एव ’ भाव्यमानो’ण् सवर्णान् न गृह्णाति ’ इति पठ्यते ।

  

अत्र सन्दर्भे ’ वाक्यापरिसमाप्तिन्यायः ’ ( नाज्झलौ इत्यत्रापि) मीमांसाशास्त्रगतः स्वीक्रियते । तत्र ’वाक्य’ शब्दस्य महावाक्यमित्यर्थः - ’ एतेन सर्वेण समुदितेन वाक्येन ’ इति भाष्यम् ( वाक्यसमुदायः महावाक्यमित्यर्थः) । वेदान्तगततत्त्वमस्यादिवाक्यानां महावाक्यमिति संज्ञा प्रसिद्धा लोके ।तस्मात् इतरशास्त्रेषु वाक्यशब्द एव महावाक्यमित्यर्थे प्रयुज्यते प्रायेण।

  

दीक्षितः बहुत्र कैयटम् अनुसरति । कौमुद्यां यदुक्तं तद्विरुद्धं च प्रौढमनोरमादिषु दृश्यते - यथा भावे एकवचनमेव - बहुवचनमपि।

  

धन्यो’स्मि

  

  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Blog: [Koradeeyam.blogspot.in](http://Koradeeyam.blogspot.in)*  
  
  
  
  



