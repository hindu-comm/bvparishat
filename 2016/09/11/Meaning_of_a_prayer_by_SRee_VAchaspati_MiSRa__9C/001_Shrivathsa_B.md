+++
title = "001 Shrivathsa B"

+++
[[Shrivathsa B	2016-09-12, 03:50:22 [Source](https://groups.google.com/g/bvparishat/c/9CFaxeTW0WY)]]



हरिः ॐ,

  
  

परामृष्टः क्लेशैः कथमपि न यो जातु भगवान्  
न धर्माऽधर्माभ्यां त्रिभिरपि विपाकैर्न च तयोः ।  
परं वाचां तत्त्वं यमधिगमयत्योमिति पदं  
नमस्यामो विष्णुं तममरगुरूणामपि गुरुम् ॥ १ ॥

  

  
विष्णुस्तुतिरियमिति कल्पनायां – यो भगवान् न परामृष्टः कथमपि क्लेशैर्जातु । न च धर्माऽधर्माभ्यां परामृष्टो न च तयोः धर्माधर्मयोस्त्रिभिरपि विपाकैश्च परामृष्टः । यं च परं वाचां तत्त्वमधिगमयत्योमिति पदं । अमरगुरूणामपि गुरुं च तं विष्णुं नमस्याम इति योजना ॥  

  

गुरुस्तुतिरिति पक्षे गुरुं विष्णुं नमस्याम इति योजना ‍॥ विष्णुपदविषिष्टं गुरुपदमिति यावत् । गुरुर्ब्रह्मा गुरुर्विष्णुरिति स्मरणात् ॥  

  

गुरुविष्ण्वोस्स्तुती इमे इति पक्षे गुरुं नमस्याम विष्णुं नमस्याम इति पृथक् ॥ ब्रह्मविद्ब्रह्मैव भवतीति श्रवणात् स्वगुरुरमरगुरूणामपिगुरुरिति बोद्धव्यम् ॥  

  

विष्णुं नमस्यामः ।

कथंभूतो विष्णुः? न जातु कथमपि क्लेशैः परामृष्टो न क्लेशैस्सम्बद्ध इति यावत् । उक्तञ्च योगसूत्रेषु "क्लेशकर्मविपाकाशयैरपरामृष्टः पुरुषविशेष ईश्वर"॥1.24॥ इति । जातुना भगवतः त्रिष्वपि कालेषु क्लेशपरामृष्टत्वराहित्यं सूचितं कादाचित्कक्लेशपरामृष्टत्वशङ्कानिरासार्थम् । कथमपिना भगवतः प्रत्यगात्मतया शरीरावस्थानेपीन्द्रियमनोबुद्धिसंबन्धात्क्लेशपरामृष्टत्वं निरस्तम् ॥  
  

पुनश्च कथंभूतः? भगवानिति । उक्तञ्च   
उत्पत्तिं प्रलयञ्चैव(च विनाशं च) भूतानामागतिं गतिम्।  
वेत्ति विद्यामविद्यां च स वाच्यो भगवानिति॥  
ऐश्वर्यस्य समग्रस्य वीर्यस्य यशसः श्रियः ।  
ज्ञानवैराग्ययोश्चैव षण्णां भग इतीरणा ॥ (वि। पु । ६।५।७४) भगा अस्य सन्तीति भगवान् ॥  
  

पुनश्च कीदृशः? धर्माधर्माभ्यां च न परामृष्टः धर्माधर्माभ्याञ्चासम्बद्धः । उक्तञ्च काठकोपनिषदि "अन्यत्र धर्मादन्यत्राधर्मादि"ति ॥

  

पुनश्च कीदृशः‍‍? तयोः धर्माधर्मयोः त्रिभिर्विपाकैरपि च न परामृष्टः । कर्मणां जात्यायुर्भोगा इति त्रयो विपाकाः योगसूत्रे (२.१३) प्रसिद्धाः ॥

  

पुनश्च कीदृशः? वाचां परं तत्त्वं यदोमिति पदं तद्यमधिगमयति ज्ञानगम्यं कारयति स विष्णुरेवेति । काठकोपनिषदि "सर्वे वेदा यत्पदमामनन्ति तपांसि सर्वाणि च यद्वदन्ति ।

यदिच्छन्तो ब्रह्मचर्यं चरन्ति तत्ते पदं सङ्ग्रहेण ब्रवीम्योमित्येतदि"ति प्रक्रम्य

"विज्ञानसारथिर्यस्तु मनःप्रग्रहवान्नरः ।

सोऽध्वनः पारमाप्नोति तद्विष्णोः परमं पदमि"ति पर्यन्तं विष्णोः प्रणवाधिगामित्वं प्रपञ्चितं परमकारुणिकया श्रुतिमात्रा ॥

  

वाचां परम् । तत्त्वम् । यमधिगमयत्योमिति पदमिति वा अन्वयः ।

अस्मिन्पक्षे विष्णुर्वाचां परः वागिन्द्रियोपलक्षितसर्वेनद्रियाग्राह्यः ।

"इन्द्रियेभ्यः परा ह्यर्था अर्थेभ्यश्च परं मनः ।

मनसस्तु परा बुद्धिर्बुद्धेरात्मा महान्परः ॥

महतः परमव्यक्तमव्यक्तात्पुरुषः परः ।

पुरुषान्न परं किञ्चित्सा काष्ठा सा परा गतिरि"ति ॥

तत्त्वमिति भगवन्नामसु गीतं "तत्त्वं तत्त्वविदेकात्मे"ति ।

  

पुनश्च कीदृशः? अमरगुरूणामपि गुरुः । गुरुस्त्रिलिङ्ग्यां महतीति मेदिनी । अमराणां ये गुरवः महान्तः ब्रह्माद्याः तेषामपि गुरुः । उक्तं च "यो ब्रह्माणं विदधाति पूर्वं यो वै वेदांश्च प्रहिणोति तस्मा"यिति ॥

  

तं विष्णुं नमस्याम इति संबन्धः ॥

  
  

  





> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+unsubscribe@googlegroups.com]().  
> To post to this group, send email to [bvpar...@googlegroups.com]().  
> For more options, visit <https://groups.google.com/d/optout>.  

  

