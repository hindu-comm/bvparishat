+++
title = "000 जयरामः म."

+++
[[जयरामः म.	2016-09-06, 10:51:48 [Source](https://groups.google.com/g/bvparishat/c/CERzEpomLLc)]]



नमो विद्वद्भ्यः  
  
योगसूत्राणां कैवल्यपाद-प्रथमसूत्रस्य विषये काचित् जिज्ञासा।  
*  
जन्मौषधिमन्त्रतपःसमाधिजाः सिद्धयः* इति प्रथमं सूत्रम्।  
तस्य सूत्रस्य, सदाशिवब्रह्मेन्द्ररचितायां योगसुधाकरव्याख्यायां "*ओषधी रसायनादिः तत्सेवया माण्डव्यादीनां कायादिसिद्धिः*" इति काचित् पङ्क्तिः वर्तते।  
यदा माण्डव्यस्य मुनेः कायसिद्धिमतः, अत्र उल्लिखितस्य विषये अन्वेषणं मया कृतं बहुधा महाभारतस्य आणिमाण्डव्यस्य एव विवरणमुपलभ्यते।  
आदिपर्वणः ११६-११७ सर्गयोः *"शूलाग्रे तप्यमानेन तपस्तेन महात्मना ॥...स चातितपसा लोकान्विजिग्ये दुर्लभान्परैः ॥अणीमाण्डव्य इति च ततो लोकेषु गीयते"-* इत्यादिभिः श्लोकैः सः महान् तपस्वी इति तु ज्ञायते, किन्तु सदाशिवब्रह्मेन्द्रोक्तदिशा, तस्य, ओषधिसेवनेन सिद्धिप्राप्तिविषये विचारः नोपलब्धः, यथामति अन्विष्टेन मया।  
  
परिषदः सम्मान्याः सदस्याः एतद्विषये सहकुर्वन्त्विति प्रार्थये।  
  
सादरम्  
जयरामः  
निदेशकः, गवेषणविभागः, कृष्णमाचार्ययोगमन्दिरम्, चेन्नै।  
  

