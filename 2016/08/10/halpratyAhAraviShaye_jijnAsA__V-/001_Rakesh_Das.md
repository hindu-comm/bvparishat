+++
title = "001 Rakesh Das"

+++
[[Rakesh Das	2016-08-11, 15:21:11 [Source](https://groups.google.com/g/bvparishat/c/V-AaeMjWfJ0)]]



विदुषः प्रणम्य

  

मन्ये चतुर्दशसूत्र्यां हल्-सूत्रं तु अपेक्षितम् एव, शल्-वल्-रल्-आदिप्रत्याहाराणां सिद्धये। तेषु च प्रत्याहारेषु हकारस्य ग्रहणं विना सूत्रेषु अक्षरगौरवं करणीयं भविष्यति। अतः हलन्त्यम् इत्यस्य स्थाने हरन्त्यम् इति कृतं चेदपि हल्-सूत्रं तु अपेक्षितम् एव।

  

तथा सति हरन्त्यम् इति सूत्रे कृते मात्रालाघवं न स्यादिति सत्यम्। किन्तु, आदिरन्त्येन सहेता इत्यत्र इत्पदार्थज्ञानाय हलन्त्यम् इत्यस्य अपेक्षितत्वात् हल्-पदार्थज्ञानाय आदिरन्त्येनेत्यस्यापेक्षित्वात् तत्र हलन्त्यम् इति सूत्रम् एकशेषेणोच्चारितं मुनिना। तत्र -

१. हलन्त्यम् इति सूत्रस्य - हलि अन्त्यम् - इति विग्रहे समासः। उपदेशे हलि (हल् इति सूत्रे) अन्त्यम् इत् स्यात् इति सूत्रार्थः। अत्र मन्ये उपदेशे इति पदे निर्धारणसप्तमी स्यात्। उपदेशभूतेषु सूत्रेषु अन्यतमः हल्-रूपः इति तदर्थः भविष्यति। (अयं मम बोधः। दुष्टः अपि स्यादयं पक्षः। विदुषां मार्गदर्शनमपेक्षितम्।)

  

२. द्वितीयस्य (आवृत्तस्य) तु उपदेशे अन्त्यं हल् इत् स्यात् इति सूत्रार्थः। अत्र उपदेशे इत्यत्र अधिकरणसप्तमी।

यदि हरन्त्यम् इति सूत्रं क्रियेत तर्हि अन्योन्याश्रयपरिहाराय पृथक् सूत्रं करणीयं स्याद् उत अन्यत् क्लिष्टतरं व्याख्यानान्तरम्अपेक्षितं स्यात्। अतः हरन्त्यम् इति सूत्रं परिहृत्य हलन्त्यम् इत्येव प्रमाणभूतेनाचार्येण सूत्रितम्।

  

अन्येषाम् अपि विदुषां मतान्यत्र सम्प्रार्थयामहे।

  





> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+unsubscribe@googlegroups.com]().  
> To post to this group, send email to [bvpar...@googlegroups.com]().  
> For more options, visit <https://groups.google.com/d/optout>.  

  
  

  

--  

इत्थं सश्रद्धं निवेदयति**  
राकेश दाशः**

**Rakesh Das**  
Asst. Professor  
Dept. of Sanskrit Studies  
Ramakrishna Mission Vivekananda University  
Belur Math Howrah.  
  
वंशीविभूषितकरान्नवनीरदाभात्  
पीताम्बरादरुणबिम्बफलाधरोष्ठात्।  
पूर्णेन्दुसुन्दरमुखादरविन्दनेत्रात्  
कृष्णात्परं किमपि तत्त्वमहं न जाने।।  
भारत माता की जय

