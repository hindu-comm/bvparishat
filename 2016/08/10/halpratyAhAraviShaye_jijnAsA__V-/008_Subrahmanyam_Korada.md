+++
title = "008 Subrahmanyam Korada"

+++
[[Subrahmanyam Korada	2016-08-13, 14:01:35 [Source](https://groups.google.com/g/bvparishat/c/V-AaeMjWfJ0)]]



नमो विद्वद्भ्यः

  

\>शङ्कापरिहाराय धन्यवादाः।

मम प्रश्नस्यायम् आशयः यत् हलिति प्रत्याहारेण निखिलव्यञ्जनानां बोध एव इष्यते, स च हर् इति प्रत्याहारेणापि सिद्ध्यति। अतो हल् इति व्यवहारः किमर्थः? न तु हल् इति चतुर्दशं सूत्रं किमर्थम्?\<

  

--- ’ शङ्कापरिहारः जातः ’ इति ’ मम प्रश्नस्याशयः यत् ’ इति च , किं नायं स्वग्रन्थविरोधः?(स्ववचोव्याघातः इति न्यायनये ) ।  

  

सांशयिकः पुनर्भवान् ---

  

भवता च इदमुच्यते यत् - हल् इति सूत्रम् इष्यते किन्तु .....

  

यदि हर् - हल् प्रत्याहारयोः समानमेव फलमस्ति तर्हि विनिगमकाभावात् (= एकपक्षसाधकयुक्तेः अभावात् = अनयोः अयमेव पक्षः युक्तः इति वचने युक्तिः नास्तीति कृत्वा) हल् एव स्वीकृतः आचार्येण सुमतिना ।

  

विशेषश्च - अच् हल् अल् इति प्रत्याहाराः स्वीकृताः । यदि हल् इत्यस्य स्थाने हर् स्वीक्रियेत तर्हि अल् स्थाने’पि अर् इत्येव किं न स्वीकुर्यात् ? अल् इत्यनेन किम् अपराद्धम् ?

  

तदा संपूर्णा अष्टाध्यायी व्याकुला भवेत् । मूलच्छेदी मा भूत् कस्यापि पाण्डित्यप्रकर्षः ।

  

द्वितीयहकारस्य प्रयोजनं तूक्तचरम् ।

  

अपरश्च - भवता कस्य हेतोः केवल्ं ’ हलो’नन्तराः संयोगः’ इति सूत्रं स्वीक्रियते इति तु न दृष्टिपथम् आगच्छति -- हलि सर्वेषाम् , रायो हलि , हलः श्नःशानज्झौ , हलो यमां यमि लोपः - इत्यादिषु भवता हलेव इष्यते न तु हर् इति - इदम् अर्धजरतीयम् (मुखं जरत्याः न कामयन्ते अङ्गान्तरं तु कामयन्ते ) ।

  

लोके च अच् हल् इति प्रसिद्धौ शब्दौ । हर् इति प्रसिद्धो वा इति भवान् एव प्रष्टव्यः ।

  

अभिव्यक्तपदर्था ये स्वतन्त्रा लोकविश्रुताः ।

शास्त्रार्थः तेषु कर्तव्यः शब्देषु न तदुक्तिषु ॥

  

मुखसुखार्थो’पि हलिति ( दन्त्यः ) न तु हरिति ( मूर्धन्यः)

  

हलन्त्यम् - इत्यत्र द्वादशलक्षण्य़ाः पूर्वमीमांसायाः तन्त्रावृत्त्येकशेषान् न्यायान् स्वीकृत्य विचारः।

तत्र भगवता पाणिनिना तन्त्रेणोच्चारणम् अस्माकं तु आवृत्त्या बोधः ।

  

महाभाष्यम् --

न यथा लोके तथा व्याकरणे !

प्रमाणभूत आचार्यः दर्भपवित्रपाणिः शुचाववकाशे प्राङ्मुख उपविश्य महता प्रयत्नेन सूत्राणि प्रणयति स्म । तत्र अशक्यं वर्णेनाप्यनर्थकेन भवितुम् , किं पुनरियता सूत्रेण ?(१-१-१)

  

(भू प्राप्तौ , आधृषाद्वा इति णिजभावः ; महता = मनःप्रणिधानेन )

  

महती सूक्ष्मेक्षिका आचार्यस्य  ; महत्सुविहितं पाणिनीयम् ; आकुमारं यशः पाणिनेः ;

आचार्याः इदानीं कृत्वा न निवर्तयन्ति -- इत्यादि ।  

  

धन्यो’स्मि

  

  

  

  

  

  

  

  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Blog: [Koradeeyam.blogspot.in](http://Koradeeyam.blogspot.in)*  
  
  
  
  

  

On Fri, Aug 12, 2016 at 4:25 PM, Hnbhat B.R. \<[hnbh...@gmail.com]()\> wrote:  

> श्रीमन्तभद्रेणेति वक्तव्यम्।

> 
> > 
> > --  
> > 
> > 



