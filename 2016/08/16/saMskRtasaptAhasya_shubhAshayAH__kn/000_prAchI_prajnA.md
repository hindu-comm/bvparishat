+++
title = "000 प्राची प्रज्ञा"

+++
[[प्राची प्रज्ञा	2016-08-16, 20:38:35 [Source](https://groups.google.com/g/bvparishat/c/knRHlM93Eg0)]]



सर्वेषां संस्कृतानुरागिणां कृते संस्कृतसप्ताहस्य शुभाशयान् निवेदयति प्राची प्रज्ञा।

     संस्कृता नो भवेद्वाणी

संस्कृतं चरितं नः स्यात् संस्कृता भावना पुनः।

संस्कृता नो भवेद्वाणी संस्कृतं मानसं तथा॥१॥

संस्कृता च भवेद्दृष्टिः संस्कृतं चिन्तनं सदा।

संस्कृतो हि भवेद्भावः संस्कृतश्च समागमः॥२॥

गायामः संस्कृतं प्रीत्या भाषामहे च संस्कृतम्।

वन्दामः संस्कृतं भक्त्या सेवामहे हि संस्कृतम्॥३॥

संस्कृतेन सदा वार्ता मननं संस्कृतेन च।

लेखनं संस्कृतेन स्यात् संस्कृतेनापि पाठनम्॥४॥

संस्कृताय भवेत्त्यागः संस्कृताय समर्पणम्।

संस्कृताय हि कर्तव्यं सर्वं कर्म समीहितम्॥५॥

संस्कृतान्नापरा माता संस्कृतान्नापरो पिता।

संस्कृतान्न सुहृद्बन्धुः संस्कृतान्न सहोदरः॥६॥

संस्कृतान्नापरा भूमिः न राज्यं संस्कृतेतरम्।

न देशः संस्कृताद्भिन्नः संस्कृतान्नापरा गतिः॥७॥

संस्कृतस्य वयं भक्ताः संस्कृतस्य च सेवकाः।

संस्कृतस्य वयं पुत्राः गायकाः संस्कृतस्य च॥८॥

संस्कृते स्याद्भवेत्प्रीतिः श्रद्धा भक्तिः नती रतिः।

अस्मिन् संस्कृतसप्ताहे संकल्पः स्याद् दृढॊऽस्तु नः॥९॥

  

कृपया संस्कृतसप्ताहस्य वर्ताजातं चित्रसहितं Unicode Devanagari लिपिमाश्रित्य संस्कृतभाषया टंकयित्वा[prachip...@gmail.com]() इत्यत्र प्रेषयन्तु।

भवतां वार्तां जनजनलोचनपथमानेतुं प्राची प्रज्ञा कृतसंकल्पा।

धन्यवादाः।

निवेदकः

सुज्ञानकुमारमाहान्तिः

प्राची-प्रज्ञापरिवारश्च।



**"प्राची प्रज्ञा"**prācī prajñā

The Refereed & Peer Reviewed E-Journal in Sanskrit

<https://sites.google.com/site/praachiprajnaa>  
प्राचीमनु प्रदिशं प्रेहि विद्वान् (शुक्लयजुर्वेदः/वामासं / 7. 66)  
  

