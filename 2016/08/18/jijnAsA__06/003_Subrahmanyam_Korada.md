+++
title = "003 Subrahmanyam Korada"

+++
[[Subrahmanyam Korada	2016-08-19, 17:38:33 [Source](https://groups.google.com/g/bvparishat/c/06Fkpp-R2aQ)]]



नमो विद्वद्भ्यः

  

कारके (पा) ---  

  

कारकम् इत्यत्र - कर्तरि कृत् , ण्वुल्तृचौ - इत्येव कर्तरि ण्वुल्प्रत्ययः । सौत्रत्वात् एकवचनम् नपुंसकत्वं च - इदं व्युत्पत्तिपक्षे । अयं शब्दः अस्वतन्त्रेषु अपादानादिषु न वर्तते ।

  

कारकः कर्ता इत्यनर्थान्तरम् ।

  

कारकम् - इति अव्युत्पन्नः शब्दः - संज्ञाशब्दः - निमित्तपर्यायः ।

  

शास्त्रे लोके च ध्रुवादीनां वाचकत्वेन कारकशब्दः न प्रतीतपदार्थकः । इयं च संज्ञात्वेन प्रयुक्तः । छन्दोवत्सूत्राणि इति सूत्राणां छान्दसत्वात् - सौत्रत्वात् व्यत्ययेन प्रथमार्थे सप्तमी ।

  

संज्ञायाः भाव्यमानत्वात् प्रथमानिर्देशः न्याय्यः - कारकम् इति ।

  

कारकाद्दत्तश्रुतयोः इति सूत्रे कारकशब्दः स्वर्यते - तेन एतदधिकारोक्तं कर्त्रादिषट्कमेव गृह्यते ।

करोतीति कारकम् इति अन्वर्थसंज्ञा - करोति क्रियां निर्वर्तयतीति कारकम्
।

  

व्युत्पत्तिपक्षे’पि अपादानादिषु प्रवर्तते कारकशब्दः -

  

सर्वमेव खलु कारकं यथायथम् अवान्तरव्यापारं निर्वर्तयन् प्रधानक्रियायाम् उपयुज्यते - सा च सकलकारकजन्या फलरूपा विक्लित्त्यादिरूपा क्रिया प्रधानक्रिया ।

  

तद्यथा - अपादानस्य अवधिभावोपगमनं व्यापारः , सम्प्रदानस्य तु प्रेरणानुमत्यनिराकरणादिः, करणस्य काष्ठादेः ज्वलनादिः , अधिकरणस्य संभवनधारणादिः , कर्मणो निवृत्त्यादिः , कर्तुः प्रसिद्ध एव ।

एवं करणादीनां कर्तृत्वप्रसङ्गः न भवति , तेषां परतन्त्रत्वात् । प्रधानेन कर्त्रा समवाये करणादीनि परतन्त्राणि व्यवाये स्वतन्त्राणि - तद्यथा अमात्यानां राज्ञा सह समवाये पारतन्त्र्यम् , व्यवाये स्वातन्त्र्यम् ।

  

अथवा यावद् ब्रूयात् - ’ क्रियायाम् ’ इति तावत् कारके इति । एवं च कृत्वा निर्देश उपपन्नो भवति - कारके इति --

  

अत्र सूत्रे कारकशब्देन क्रिया उच्यते - कारके = क्रियायां = क्रियायां विषये ।

  

विषयत्वं च अत्र जनकत्वम् । क्रियाजनकत्वं कारकत्वम् ।

  

तेन च अयं वाक्यार्थः वाक्यभेदेन - अपाये  ध्रुवम् कारकसंज्ञं स्यात् । ततः - अपादानम् - उक्तं कारकम् अपादानसंज्ञं स्यात् ।

  

द्वयोः संज्ञयोः समावेशफलं तु -- ग्रामे वासः इत्यादौ अधिकरणत्वात् सप्तमी , कारकत्वात् कृदुत्तरपदप्रकृतिस्वरश्च ।

  

तस्मात् उभयोः अपि पक्षयोः कारकशब्दः समर्थितः ।

  

धन्यो’स्मि

  

  

  

  

  

  

  

  

  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Blog: [Koradeeyam.blogspot.in](http://Koradeeyam.blogspot.in)*  
  
  
  
  

  

2016-08-18 17:25 GMT+05:30 Harekrushna Pattajoshi \<[harekrushnapattajoshi@gmail.com]()\>:  

> 
> > इयं मे समीपे विदां विविदिषा यद् यावद् ब्रूयात् क्रियायामिति तावत् > कारके इति भाष्यात् कारकशब्देन क्रियोच्यते । करोति > कर्तृकर्मादिव्यपदेशानिति व्युत्पत्त्या कारकशब्दः क्रियापर इति > तद्व्याख्याकृतः । परन्तु अत्रार्थे ण्वुल्विधायकं सूत्रं किं स्यात् । न > तावत् ण्वुल्तृचाविति सूत्रं, तत्र तृचः कर्तरि विधानात् > कर्तृरूपार्थस्याधिकस्य भानात् क्रियामात्रस्य भानाभावाच्च। न वा > धात्वर्थनिर्देशे ण्वुल् वक्तव्यः इति वार्तिकेन रोगाख्यायां ण्वुल् > बहुलम् इति सूत्रगतेन सः, आसिका शायिका इत्युदाहृतिदर्शनेन तस्य > स्त्रियां विधानावगमात् । यद्यप्ययं विधीयते स्वार्थे तथापि स्त्रियां > प्रयोगो दुर्निवारः । एवं तर्हि स्वार्थे ण्वुलं विधत्ते किं सूत्रम् । >
> 

> --  

> You received this message because you are subscribed to the Google > Groups "भारतीयविद्वत्परिषत्" group.  

> To unsubscribe from this group and stop receiving emails from it, send > an email to [bvparishat+unsubscribe@googlegroups.com]().



