+++
title = "030 उज्ज्वल राजपूत"

+++
[[उज्ज्वल राजपूत	2016-04-19, 15:13:09 [Source](https://groups.google.com/g/bvparishat/c/c5NX9CTyKeY)]]



जङ्गल्बुक्नाम चलच्चित्रं दृष्ट्वा संस्कृतसाहित्ये गण्डकानां वर्णनं परीक्षितुमहमभ्यलषम्। रघुवंश इदं पद्यं दृष्टं यत्र नकारद्वयस्यापि सुन्दरः प्रयोगो दृश्यते। तद्यथा।  
**प्रायो विषाणपरिमोक्षलघूत्तमाङ्गान्खङ्गाँश्चकार नृपतिर्निशितैः क्षुरप्रैः।  
शृङ्गं स दृप्तविनयाधिकृतः परेषामत्युच्छ्रितं न ममृषे न तु दीर्घमायुः॥ ९ ३२॥**  
तृतीयचतुर्थयोः पादयोर्द्वे वाक्ये। **स दृप्तविनयाधिकृतः परेषामत्युच्छ्रितं शृङ्गं न ममृषे** इति प्रथमम्। **न तु दीर्घमायु**रिति द्वितीयम्। तत्र **न ममृषे** इत्यनुवर्तते। दीर्घमायुर्न ममृषे इति न। किन्तु ममृष एवेत्यर्थः। अत्र प्रथमो नकारः प्रथमे वाक्ये नकारार्थं प्रतिपाद्य ततो द्वितीये वाक्ये द्वितीयं नकारं निरस्यति। वस्तुतस्तस्याहेतुत्वं सूचयति।  

