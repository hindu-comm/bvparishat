+++
title = "006 Nityanand Misra"

+++
[[Nityanand Misra	2015-03-31, 11:15:31 [Source](https://groups.google.com/g/bvparishat/c/e5DlxQrcHGI)]]



  
  
On Monday, March 30, 2015 at 10:23:56 PM UTC+5:30, Janakisharan wrote:

> 
> > मान्याः नित्यानन्दमिश्रमहाभागाः!  
> "अन्यस्य योग्यं गमनं कुर्युः" इत्यस्य कः तात्पर्यार्थः स्वीकरणीयः? > उदाहरणरूपेण यथा कश्चिद् guide अन्यान् जनान् ऐतिहासिकस्थलानि दर्शयन् > गमनं करोति तद्वत्? यतो हि तत्समये तस्य गमनम् अन्यस्य योग्यं भवति। अथवा > शास्त्रान्तरे किमपि अन्यदुदाहरणं वर्तते चेत् कृपया निर्दिशन्तु।  
>   
> > > 
> > > > 
> > > > 
> > > > 
> > > > 
> > > > 
> > > > 
> > > > 
> > > > 
> > > > 
> > > > 
> > > >   
> > > > 
> > > > 
> > > > 
> > > > 
> > > > 
> > > > 
> > > > 
> > > > 
> > > > 
> > > > 
> > > > 
> > 

  

कर्मव्यतिहारस्य तात्पर्यार्थमवगन्तुं प्रकृतसूत्रस्य काशिकादिषु व्याख्यानानि पश्यन्तु तत्र भवन्तः। यथा तत्रत्या काशिका – ‘कर्मशब्दः क्रियावाची। व्यतिहारो विनिमयः। यत्रान्यसम्बन्धिनीं क्रियामन्यः करोतीतरसम्बन्धिनीं चेतरः स कर्मव्यतिहारः। तद्विशिष्टक्रियावचनाद्धातोरात्मनेपदं भवति। व्यतिलुनीते।’ तत्रैव सिद्धान्तकौमुदी – ‘व्यतिलुनीते। अन्यस्य योग्यं लवनमन्यः करोतीत्यर्थः।’ तत्रैव तत्त्वबोधिनी – ‘अन्यस्येति। शूद्रस्य योग्यं सस्यादिलवनं ब्राह्मणः करोतीत्यर्थः।’तथैव ‘अन्यस्य योग्यं गमनं करोतीति व्यतिगच्छते गच्छते वा।’‘अन्यस्य योग्यं गमनं कुर्युरिति व्यतिगच्छेरन् गच्छेरन् वा।’

प्रश्नः – कथमत्र ‘न गतिहिंसार्थेभ्यः’ (पा.सू. १-३-१५) इत्यनेनाऽत्मनेपदनिषेधो न? यथा कौमुद्यामपि ‘व्यतिगच्छन्ति’ इत्येव।

उत्तरम् – अनेकार्था हि धातवः। गत्यर्थका ज्ञानार्थका/प्राप्त्यर्थका अपि भवन्ति। ज्ञानार्थकः प्रापणार्थको वा ‘गम्’धातुरत्र स्वीकरणीयः। ततो ‘गमनम्’ इत्यस्य ‘ज्ञानम्’ ‘प्रापणम्’ वेत्यर्थस्वीकारे दोषपरिहारः। यद्वा बाहुलकाद्गत्यर्थकाद्धातोरपि शिष्टप्रयोगेषु कर्मव्यतिहार आत्मनेपदम्। यथाऽस्मिन्नध्यात्मरामायणस्थे शिष्टप्रयोगे (अ.रा. २-३-७७) –

मातरं समनुश्वास्य अनुनीय च जानकीम्।  
आगत्य पादौ वन्दित्वा तव यास्ये सुखं वनम्॥

या प्रापणे इति धातुः परस्मैपदी।तथाऽपि‘यास्यामि’इति प्रयोक्तव्येव्यासो ‘यास्ये’इति प्रयुङ्क्ते।

अत्र ‘अध्यात्मरामायणेऽपाणिनीयप्रयोगाणां विमर्शः’ इति ग्रन्थेऽस्मद्गुरुचरणाः –  

*“श्रीरामः कैकेयीं प्रति कथयति यत्‘अहं तव पादं वन्दित्वा वनं यास्यामि।’‘यास्यामि’इति प्रयोक्तव्ये‘यास्ये’इति प्रयुज्यते। अत्रापि कर्म­व्यतिहारः। यतो हि वन­गमनं तु वृद्धानां कृते। तथा चोक्तम् –  
*

*शैशवेऽभ्यस्तविद्यानां यौवने विषयैषिणाम्।  
वार्धके मुनिवृत्तीनां योगेनान्ते तनुत्यजाम्॥*

*– र.वं. १-८*

*अतो वृद्धानां कर्म वन­गमनं युवको भूत्वा श्रीराम आचरति तस्मादत्र‘यास्ये’इत्येव प्रयोगः साधु। श्रीरामचरितमानसे कौसल्याऽपि कथयति –*

*अंतहुँ उचित नृपहि बनबासू। बय बिलोकि हिय होइ हरासू॥*

*– रा.च.मा. २-५६-४*

*तस्मात्‘यास्ये।’ वृद्धोचितमपि गमनं त्वत्सन्तोषार्थं करिष्यामीत्येव राजीव­लोचनस्य विवक्षितोऽर्थ इट्प्रत्ययेन ध्वन्यते।”*

मातृकायाः पाठे कर्मव्यतिहारो विवक्षित उताहो प्रामादिकप्रयोगोऽयमित्यहं न जान इति पूर्वमेवोक्तम्।  

  

