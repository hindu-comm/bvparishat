+++
title = "012 sadasivamurty rani"

+++
[[sadasivamurty rani	2015-03-11, 23:14:37 [Source](https://groups.google.com/g/bvparishat/c/8swam3eZju8)]]



रस - भाव - रीति - गुण - अलङ्कार - शय्या - पाकादिषु काव्यसौन्दर्यसंपादकेष्वंशेषु गुण - अलङ्कारयो: विषये आलङ्कारिका: प्राय: गुणा: नॄणां शौर्यादय इव काव्यस्य आन्तरिकधर्मा: इति अलङ्कारा: सहजतया काव्येषु विद्यमानाया: शोभाया: कटक - हार - नूपुरादय इव अतिशयहेतव इति च कथयन्ति। भरतादारभ्य अप्पय्यदीक्षितपण्डितपर्यन्तमपि सर्वे तज्ज्ञा: अलङ्कारेषु विभागद्वयमङ्गीचक्रु:।

शब्दालङ्कारवर्ग: अर्थालङ्कारवर्गश्चेति।

य़त्र शब्दवशात् चारुतातिशय: सम्पाद्यते तत्र शब्दालङ्कारा हेतव इति ग्राह्या:।

यत्र अर्थवशात् चारुतातिशय: सिद्ध्यति तत्र अर्थालङ्कारा: कारणभूता: इति ग्राह्या:।

अत्र ग्राह्योऽन्योऽपि विषय: वर्तते। यत्र शब्दालङ्कारा: चारुतां सम्पादयन्ति तत्र ते प्रयोगा: अर्थविहीना: इति न सम्भावयेत् परन्तु तत्र यद्यपि ते प्रयोगा: अर्थवन्त: तथापि सान्दर्भिकचारुतातिशयसम्पादने तेषामर्था: परिकरभूता: न भवन्ति इति अवगन्तव्य:।

तथैव यत्र अर्थालङ्कारा: चारुतातिशयसम्पादनपरा: भवन्ति तत्र शब्दचमत्कृतिविषये कविदृष्टिर्न सरति।

तत्र शब्दा: अर्थापेक्षया गौणा: भवन्ति।

एतन्मनसि निधायैव साहित्यलक्षणकारशिरोमणिभूता: भरत - दण्डी - भामह - मम्मट - विश्वनाथ - विद्यानाथप्रभृतयस्सर्वेऽपि अलङ्कारविभागकरणावसरे अर्थभेदवतोऽपि यमकस्य शब्दालङ्कारवर्गे एव स्थानं पर्यकल्पयऩ् यतस्तत्र चमत्कृत्यतिशयहेतु: शब्दस्य पुनरावृत्तिवशादेव न तु अर्थभेदसन्निवेशवशादिति हेतो:। तत्र अपरमपि कारणम् ज्ञेयमस्ति। यदि तत्रार्थसौन्दर्यस्यप्राधान्यमस्ति तदर्थबोधकशब्दान्तरविनिवेशनॆनापि तत्सौन्दर्यं तथैव तिष्ठेत्। तदानीं शब्दस्य पुनरावृत्ति: कवेरभीष्टविषय एव न भवति।

अत: अत्र विविधाचार्या: -

१. यमकम् शब्दालङ्कारवर्गे एव स्वीकृतवन्त: इति 

२. यमक - छेकानुप्रासयॊर्विषये भेदं कथं दर्शितवन्त: इति

३. उभयालङ्कारवर्गे प्राधान्येन कमलङ्कारं पर्यगणयन्निति च विषयत्रयम् प्रतिपाद्यते।

  

१. यमकम् शब्दालङ्कारवर्गे एव स्वीकृतवन्त: इति 

नाट्यशास्त्रम् - भरत:

उपमारूपकं चैव दीपकं यमकं तथा।

अलङ्कारास्तु विज्ञॆयाश्चत्वारॊ नाटकाश्रया:॥ .१७/४३

  

यमकमेकमेव भरतेनाङ्गीकृतशब्दालङ्कार:।

यमकलक्षणम् -

शब्दाभ्यासस्तु यमकं पादादिषु विकल्पितम् ।

पादान्तयमकम् - काञ्चीयमकम् - समुद्गकयमकम् - विक्रान्तयमकम् - चक्रवालयमकम् -

सन्दष्टयमकम् - पदादियमकम् - आम्रेडितयमकम् - चतुर्व्यवसितयमकम् - मालायमकम्॥

  

दण्डी -

स्वस्य काव्यादर्शस्य द्वितीयपरिच्छेदे अर्थालङ्करवर्गस्य विस्तरेणाविष्करणं कृत्वा तत्प्रकरणं तत्रैव उपसंहृत्य तृतीयपरिच्छेदारम्भे एव यमकालङ्कारसप्रभेदप्रतिपादनेन शब्दालङ्कार - चित्रालङ्कारविन्यासप्रणालीं स्वीचकार।

तेन यमके ३१५ भेदानां प्रतिपादनमकारि। स: सर्वत्रापि स्वर-व्यञ्जनसमुदायरूपवर्नसंहतॆ: व्यावृत्तिवशादेव चारुतातिशयसिद्धिरिति प्रत्यपादयत्।

  

भामहेनापि काव्यालङ्काराख्ये स्वीयग्रन्थे आदियमकम् , मध्ययमकम्, अन्तयमकम्, पादाभ्यासयमकम्, (पादाभ्यासयमकावली), समस्तपादयमकमिति यमकभॆदा: पञ्च एव, अन्ये यमकभेदा: सर्वेऽपि एतद्भेदपञ्चके एव अन्तरभवन्तीति च प्रत्यपादि।

  

मम्मटाचार्य: तद्वद्विद्यानाथपण्डित: अपि छॆकानुप्रास -वृत्त्यनुप्रास - लाटानुप्रास - श्लेष - चित्रालङ्कार - पुनरुक्तवदाभासादिभिस्साकं यमकालङ्कारमपि सप्रभेदं शब्दालङ्कारवर्गे एव प्रदर्शितवन्तौ।

२. यमक - छेकानुप्रासयॊर्विषये भेदं कथं दर्शितवन्त: इति

अथ इदानीमेतयोर्द्वयॊरलङ्कारयॊर्मध्ये विद्यमान: स्थूलभेद: प्रतिपाद्यते।

छेकानुप्रासे केवलव्यञ्जनस्य व्यञ्जनानां वा सकृत् (एकवारमात्रम्) आवृत्ति: भवति।

यमके स्वर-व्यञ्जनसमुदायस्य पदरूपॆणावृत्ति: भवति। तत् प्रथमपादे वा द्वितीयपादे वा तृतीयपादे वा पादान्ते वाऽपि भवितुमर्हति।

३. उभयालङ्कारवर्गे प्राधान्येन कमलङ्कारं पर्यगणयन्निति च विषयत्रयम् प्रतिपाद्यते।

श्लेषालङ्कारविषये एव अयं शब्दालङ्कारो वा अर्थालङ्कारो वा उभयालङ्कारो वेति दृढा, दीर्घा चर्चा प्राचलत्। यमकस्य विषये तु कदापि न तथा।

विषयविस्तृतिभीत्या सत्स्वपि वक्तव्येषु बहुषु विषयेषु विरम्यतेऽत्र।



**Dr. Rani Sadasiva Murty**

  

------------------------------------------------------------------------

**From:** pavan kumar \<[pavansa...@gmail.com]()\>  
**To:** "[bvpar...@googlegroups.com]()" \<[bvpar...@googlegroups.com]()\>  

**Sent:** Tuesday, 10 March 2015 9:23 PM  
**Subject:** Re: {भारतीयविद्वत्परिषत्} Doubt Sir, छेकानुप्रास,यमकालङ्कारयॊ: मध्ये भेद: क:,मया तु एकरूपत्वेन दृश्यते?कथं भेद: ज्ञातव्यम्\|  



