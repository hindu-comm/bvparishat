+++
title = "000 Shrivathsa B"

+++
[[Shrivathsa B	2015-01-16, 20:43:11 [Source](https://groups.google.com/g/bvparishat/c/qvjYcq89SHU)]]



हरिः‍ ॐ,  
  

 अपरप्रयोगविषये जिज्ञासे यत् -  

१। नवश्राद्धमिति मरणदिनादारभ्य प्रेतकृते विषमेषु दिनेषु क्रियते एकादशमदिनपर्यन्तं यावत्। अत्र नव इति पदस्य सार्थक्यं तु न अवगतं मया । नव इत्युक्ते नवीनं वा उत ९ संख्या वा? सामवेद-अपरसूत्रे एवं लभ्यते-  

प्रथमेऽहनि तृतीयेऽहनि पञ्चमे सप्तमे तथा ।  

नवमैकादशे चैव षण्णवश्राद्धमुच्यते ॥  

  
२। नित्यविधिना क्रियमाणं श्राद्धं नवश्राद्धम् च एते द्वे प्रेतमधिकृत्य प्रथमतया क्रियमाणे श्राद्धे इत्यनेन कारणेन नवश्राद्धमिति नामाभूद्वा इति च जिज्ञासा ।  
  

३। ब्रह्मदण्ड इत्युक्ते किम्? वाचस्पत्यकोषे, शब्दकल्पद्रुमकोषे च विशेषतः किमपि न लब्धं मया (आपटे मोनियर् विलियम्स् कोषेष्वपि किमपि विशेषतया न लब्धम्)।  
  

४। मरणदिनादारभ्य दशसु दिवसेष्वपि नित्यविधौ अन्नमुद्गे श्रपित्वा पिण्डरूपेण दीयते किन्तु नवश्राद्धे तु आम एव दीयते - एकस्मै प्रेताय दीयमानेऽपि एतयोः द्रव्यवैषम्यस्य कारणं किम्?  
  

५। श्राद्धे अपरप्रयोगे च उपयुज्यमानानां पारिभाषिकशब्दानां निरुक्तिः केनापि कृतं चेत् तथाभूतग्रन्थस्य सूचनामपि याचे।  
  

प्रणतिभिस्साकम्  
  

स्वस्ति,  

 जय भवानी भारती,  

 श्रीवत्सः।  

