+++
title = "000 Nityanand Misra"

+++
[[Nityanand Misra	2015-01-23, 10:56:54 [Source](https://groups.google.com/g/bvparishat/c/6UV3aSEbmKk)]]



Namaste  

  

His HolinessJagadguru Rāmanandācārya Svāmī Rāmabhadrācārya is scheduled to deliver the innaugural address at the World Rāmāyaṇa Conference in Bengaluru today. Those interested may attend the event.

  

Venue: National College Grounds, Bengaluru  

Time: 7 PM to 8 PM IST

Language: Sanskrit and Hindi

  

Audio and video of the speech will be shared online when made available by the organisers of the conference.

  

Schedule of the conference is here: <http://woraco.org/schedule.php>

  

Extracts from Gurudeva's article on the first verse ofRāmāyaṇa may be read out. The article was shared on this list in PDF format in 2013, I am including a Unicode version of the same in this post.

  

So as not to make two posts, I am also pleased to inform the list that Gurudeva has also been conferred with a Padma award, as reported by Indian Express this morning:

  

<http://indianexpress.com/article/india/india-others/ramdev-sri-sri-advani-bachchan-to-get-padma-awards/>  

January 23, 2015 4:09 am  

**Ramdev, Sri Sri, Advani, Bachchan to receive Padma awards**  

*A large number of religious leaders too are there: Late Syedna Mohd Burhanuddin (Dawoodi Bohra community), Theg Tse Rinpoche (Tawang monastery), Shivakumara Swami (head of Shree Siddaganga Mutt, Tumkur), Jagatguru Ramanandacharya Swami Rambhadracharya (Tulsi Peeth) and Swami Satyamitranand Giri (Samanvaya Kutir at Haridwar).*  

*  
*

More details (Padamaśrī or Padmabhūṣaṇa) are awaited.

*  
*

With best regards, Nityānanda

  

**मानिषाद प्रतिष्ठां त्वम्**

**– पदवाक्यप्रमाणपारावारीणमहाकविप्रस्थानत्रयीभाष्यकार-**

**धर्मचक्रवर्तिमहामहोपाध्यायश्रीचित्रकूटतुलसीपीठाधीश्वर-**

**जगद्गुरुरामानन्दाचार्यस्वामिरामभद्राचार्यमहाराजाः**

****

**नीलपीतपयोजाभं लाभं नीरागसूदृषाम्।**

**सीतारामाभिधं ब्रह्म भावये भूतये भुवः॥**



श्रीसीतापतिपादपङ्केरुहमकरन्दरोलम्बवर्यसकलकलिकुलाचार्यपरभागसुविशुद्धवाग्वैभवभगवद्वल्मीकजन्मनृजन्ममर्यादावर्मपरमाद्भुतकर्मभूतं भूतार्थवादं निर्विवादं कलितरामणीयकं श्रीमद्रामायणं को नाम न वेत्ति विबुधपुङ्गवः। आरभ्य दक्षिणध्रुवमौदीच्यध्रुवाद्ध्रुवसत्यमेतत्को नाम नोरीकरोति कलितकमलासनाकाकलीककविकोकिलस्य निर्जरगवीरसमयं निरामयं कोमलरामनामकूजनपेशलं कलकण्ठकौशलम्। अस्य श्रीमद्रामायणस्य प्रणेतुः कविविधातुर्भगवतः प्राचेतसस्य वदनवनजविनिद्रभ्रमरीमुखरितं सर्वप्रथमं प्रथमं प्रथिमानमाञ्चच्चमत्कृतिचकतीकृत-चतुराननचातुरीकः कोऽपि सङ्कलिततुरीययशस्तूर्यभग्नभक्तातुरीकः श्लोकः क्षपितसकलभुवन-शोकः सम्मोदितसमस्तकविलोकः श्लोकः –

**मानिषादप्रतिष्ठांतवमगमःशाश्वतीःसमाः।**

**यत्क्रौञ्चमिथुनादेकमवधीःकाममोहितम्॥ **

— वा.रा. १-२-१५

अस्मिन्नापञ्चसहस्राब्दीतः संशयालवः कोमलश्रद्धालव आदिकवेरादिकवितामिमां दुर्मुखवनितामिवाविनतां परिकलितशापामपीतपापां मन्यन्ते धृतमन्यवो विस्मृतोपमन्यवः शिथिलगुरुभक्तयः पण्डितम्मन्याः। ते ताम्यद्धियः समनुवर्णयन्तीत्थम्भूतमपूतमर्थमेतदीयम्। हे निषाद। आखेटक। त्वं शाश्वतीरनन्ताः समा वर्षाणि यावत्प्रतिष्ठां स्थितिं माहात्म्यञ्च माऽगमः प्राप्नुहि। इह **माङि लुङ्** (पा.सू. ३-३-१७४) इति पाणिनीयसूत्रेण सर्वलकारापवादको भूतकालिकोऽपि भविष्यति लुङ्लकारः। कथं मां शपसि। इत्यतः शापहेतुमाह – यद्यतो हेतोस्त्वं क्रौञ्चयोरेतन्नामकपक्षिणोर्मिथुनाद्युग्मात्क्रौञ्चदम्पतीभ्यामेकं पृथक्कृत्य काममोहितं सौरतासक्तं प्रधानं पुमांसं पुरुषमवधीर्मारितवानभूः। अत्र सामान्यतया महर्षिवाल्मीकिना निषादाय दत्तः शापः प्रतीयते समनधीतशास्त्रैः। अत एव महाकविकालिदासोऽपि रघुवंशस्य चतुर्दशे सर्गे निषादाय शापदातारमेव वाल्मीकिं प्रतुष्टाव –

**तामभ्यगच्छद्रुदितानुसारी कविः कुशेध्माहरणाय यातः।**

**निषादविद्धाण्डजदर्शनेन श्लोकत्वमापद्यत यस्य शोकः॥ **

— र.वं. १४-७०

अर्थात्स कविः रुदितमनुसरन् सीतामभ्यगच्छद्यस्य पुरा निषादेन विद्धं निहतमण्डजं क्रौञ्चपक्षिणं दृष्ट्वा समुद्भूतः शोकः **मानिषाद** इत्याद्याकारं श्लोकत्वमापद्यताविरगात्। एवमेवान्धपरम्परामनुचकार ध्वन्यालोककार आनन्दवर्धनाचार्योऽपि। तद्यथा –

**काव्यस्यात्मा स एवार्थस्तथा चादिकवेः पुरा।**

**क्रौञ्चद्वन्द्ववियोगोत्थः शोकः श्लोकत्वमागतः॥**

— ध्व. १-५

एवमेव गतानुगतिकः समभवत्प्रकृतिसुकुमारो हिन्दीकविः सुमित्रानन्दनपन्तोऽपि। यथा –

**वियोगी होगा पहला कवि आह से उपजा होगा गान।**

**उमड़कर आँखों से चुपचाप बही होगी कविता अनजान॥**

एवमन्येऽप्याकलेर्जल्पन्तो दृश्यन्ते। परन्तु तत्पुराणमपि चिन्तनं चितायितं जरठमतिप्रसूतायितं चिरायिताशितमिव समुपेक्ष्यम्। अत्र किमपि नवीनतयैव विचार्यते। नैवावमन्यते पुराणपण्डिताः किन्तु समर्च्यन्ते विचारसौरभेण।

यदि **मानिषाद** इत्यादिश्लोकः शापात्मकः स्यात्तदा ततः पूर्वत्र श्लोके शापमूलकस्य क्रोधस्य वा साक्षाच्छापस्यैव किञ्चित्सूत्रं समुपलभ्येत यथाऽन्येषु पुराणेतिहासप्रसङ्गेषु। यमलार्जुनयोः शापप्रसङ्गे नारदप्रतिक्रिया सूचिता शुकाचार्येण – **तयोरनुग्रहार्थाय शापं दास्यन्निदं जगौ** (भा.पु. १०-१०-७)। एवं श्रीमद्रामायणेऽहल्याशापमसूचयद्वाल्मीकिः – **तथा शप्त्वा च वै शक्रं स भार्यामपि शप्तवान्** (वा.रा. १-४८-२९)। संयोगतो नात्र तथाविधा सूचना। किञ्च शापः क्रोधस्य परिणामो न तु करुणायाः। अत्रत्यं वाल्मीकीयवचनं करुणापरिणामभूतं स्पष्टम्। यथा –

**ततः करुणवेदित्वादधर्मोऽयमिति द्विजः**

**निशाम्य रुदतीं क्रौञ्चीमिदं वचनमब्रवीत्॥ **

— वा.रा. १-२-१४

अत्र **इमं शापं समब्रवीत्** इति नोक्तवान्। यतः प्रोक्तवान् **इदं वचनं** ततो नासौ शापः।

किञ्च तात्पर्यनिर्णयार्थं मीमांसकप्रकाण्डैः स्वीकृतानां षण्णामपि लिङ्गानामुपक्रमोप-संहाराभ्यासापूर्वताफलार्थवादोपपत्तीनां नैकतमपीह पश्यामो महता प्रयत्नेनाप्यत्र। क्वापि शापशब्दो न श्रुतिपथमाटीकते।

किञ्च **मानिषाद** इत्यादिश्लोकः प्राप्नुवन्नपि वाल्मीके रचनाप्राथम्यगौरवं सहैव समग्रसंसारस्य कविताज्यैष्ठ्यं भजते। किं प्रथमतया कवितया वाल्मीकेः संसारस्य च परिकलितशापया सन्निहितामङ्गलतापया भवितव्यम्। शापो नामामङ्गल्यः। यदि सृष्टेः प्रथमैव कविता सम्भवेदमङ्गल्या तर्हि कथं सा घटेत विघटितसमस्तसहृदयशल्या। मङ्गलवतां हि प्रशंसा काव्यानाम्। शास्त्राणि मङ्गलादीनि प्रशस्यन्ते। तद्यथा माहाभाष्ये प्राञ्जलिः पतञ्जलिः –

**मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते।**

भा.पा.सू. १-३-१

शास्त्रं वैदिकवाङ्मयम्। शंसनाच्छासनाच्च। वाल्मीकीयरामायणञ्च वेदसम्मितत्वाच्छास्त्रम् –

**इदं पवित्रं पापघ्नं पुण्यं वेदैश्च सम्मितम्।**

**यः पठेदद्रामचरितं सर्वपापैः प्रमुच्यते॥ **

— वा.रा. १-१-९८

अतोऽनेन शास्त्रीभूतेन श्रीमद्रामयणेन मङ्गलादिमता भवितव्यं न तु शापादिमता। यदि शापादिमत्स्यात्तदा न प्रथ्येत। प्रथ्यते चेदानीं दिग्दिगन्तेष्वतो नेदं शापादिमत्।

किञ्च काव्यप्रकाशारम्भे मम्मटाचार्यवर्येण यानि षट्चतुर्थ्यन्तानि काव्यप्रयोजनान्युक्तानि तेषु कतममपि शापादिमत्प्रबन्धकाव्ये न सम्पद्येत –

**काव्यं यशसेऽर्थकृते व्यवहारविदे शिवेतरक्षतये।**

**सद्यः परनिर्वृत्तये कान्तासम्मिततयोपदेशयुजे॥ **

**—** का. प्र. १-३

इतिकारिकोक्तानि षडपि शापविरुद्धानि। शापो न यशसे नैवार्थाय न वा व्यवहारज्ञानाय न वा चामङ्गलनाशाय न वा मोक्षाय ना वा कान्तासम्मितोपदेशाय कल्पते। अतः शापादिमदादिकाव्यत्वस्वीकारे श्रीमद्रामायणस्य काव्यत्वमेव सर्वप्रसिद्धं व्याहन्येत।

**मानिषाद** इत्यत्र शापार्थकत्वस्वीकारे भयङ्करो व्याकरणसम्बन्धित्रुटिमूलच्युतसंस्कृतिदोषो दुष्परिहरः। यदि **मा** शब्दो ङकारानुबन्धको **माङ्** इति निषेधार्थकस्तदनुरोधिसर्वलकारापवादो भविष्यदर्थो लुङ् **माङि लुङ्** (पा.सू. ३-३-१७४) इतिसूत्रकृतः समभविष्यत्तदा **न माङ्योगे** (पा.सू. ६-४-७४) इतिसूत्रेण माङ्योगानुरोधेन नाभविष्यदडागमः। यथा **मा कर्मफलहेतुर्भूः** (भ.गी. २-४७)। यतोऽत्राडागमो वर्तते **आगमः शाश्वतीः समाः** अतो नासौ निषेधार्थको माङ्। अन्यथा तदनुरोधेन निषेधः स्यादडागमस्य। आर्षत्वादिति चेत्सति सम्भवे नेदं समाधानं विद्वद्विचारसहम्। प्रथमश्लोक एव व्याकरणदोषपरिहारार्थमार्षत्वसमाधानाश्रयणे **प्रथमग्रासे मक्षिकापात** इति न्यायस्य समापत्तेर्दुर्निर्वारत्वात्। यद्येतन्निरनुबन्धको निषेधार्थो मा शब्दस्तर्हि मृग्यमूलोऽसावद्य यावत्क्वाप्यनुपलब्धेः। अतो नासौ शापात्मकः। शापात्मकत्वनिराकरणे प्रथमकवितायाः समस्तविश्वस्य कालिदासानन्दवर्धनाचार्यप्रभृतयः कुप्येयुरिति चेत्। प्रकामं कुप्यन्तु न बिभेमि। शास्त्रप्रमाणका वयम्। शास्त्रेऽनुकूले परमेश्वरादपि न बिभ्यति वैदिकधर्मावलम्बिनः।

वस्तुतस्तु **मानिषाद** इति समग्रसंसारप्रथमकविता लक्ष्मीरिव क्षीरसिन्धोर्विनिर्गता वाल्मीकिवक्त्रात्परिकलितमङ्गला निराकृतशापामङ्गला सर्वमङ्गलेत्र हिमाद्रेः समुज्ज्वला साहित्यासितकण्ठभूषणेव सततसङ्गीतरघुवंशभूषणा सदूषणाऽप्यदूषणा सन्दर्शितजानकीकण्ठभूषणा काचिन्निरवद्यहृद्यचरिता वनितेव तनिता भाति। श्रीमन्नारदमुखात्समाकर्णितमूलरामयणेन निजरामनामपरायणेन महर्षिवाल्मीकिना चिकारयिषञ्छतकोटिरामायणमूलकथां विगतव्यथां सीताभिरामो भगवान् रामः स्वयमेव तमसातीरस्थक्रौञ्चवधच्छलेन महर्षिवाल्मीकिं घटितघटनाघटीयस्या सम्पादित-लोकोत्तरव्यूहकायया योगमायया स्वकर्तृकरावणवधलीलां दर्शयामास। तथा हि तमसाभ्याशे विहरन् महर्षिः श्रीरामं निषादायितं क्रौञ्चरूपं रावणं क्रौञ्चीतनुं मन्दोदरीं चापश्यत्। अनन्तरं तं पश्यन्तं समादृत्य भगवान् रामः क्रौञ्चरूपं रावणमहन्। मन्दोदरी च क्रौञ्चीव विललाप। इमां लीलां दृष्ट्वा प्रसीदधृतयो वाल्मीकिर्वचनमब्रवीत्। यथा तत्रत्यः श्लोकः –

**ततः करुणवेदित्वादधर्मोऽयमिति द्विजः।**

**निशाम्य रुदतीं क्रौञ्चीमिदं वचनमब्रवीत्॥ **

— वा.रा. १-२-१४

ततः क्रौञ्चीभूतरावणवधानान्तरं करुणो वेत्ति तच्छीलत्वात् विप्रधेनुसुरसतां रावणोत्पादितपीडादर्शनद्रुतहृदयत्वाद्राघवस्यायं क्रौञ्चरावणवधोऽधर्मः। **अकारो वासुदेवो रामचन्द्रस्तस्य धर्मोऽधर्मः**। अर्थान्निजधर्ममनुसरता भगवता रावणः संहृतः। यथा भट्टिकाव्ये द्वितीयसर्गे मारीचं प्रति स्वयमेव प्रभुरामचन्द्रो निजधर्मं वयाख्यातवान् ब्रह्मद्विड्ढननरूपम्। यथा हि –

**सत्यस्तु धर्मस्तव राक्षसोऽयं मन्योऽपि धर्मस्तु मम व्यतिस्ते।**

**ब्रह्मद्विषस्ते प्रणिहन्मि येन राजन्यवृत्तिर्धृतकार्मुकेषुः॥**

भ.का. २-३५

एवं रावणवधं भगवतो धर्मं मत्वा द्विजो वाल्मीकिः क्रौञ्ची **क्रुञ्च गतिकौटिल्याल्पीभावयोः** (धा.पा. १८६) इतिधातुनिष्पन्नङीबन्तक्रौञ्चीपदवाच्यामल्पीभूतां विधवां मन्दोदरीं रुदतीं निशाम्य दृष्ट्वा **इदम्** इं कामं संसारवासनां द्यति खण्डयतीति **इदम्** संसारकामखण्डकं वक्ष्यमाणशतकोटिरामायणवीजभूतं वचनमब्रवीदवदत्।

अस्यार्थः – माङ्गलिकः काव्यजगतो विधाता परमाचार्यो भगवान् वाल्मीकिः **मरामरेति** जपाभ्यासान्मङ्गलादित्वाच्च मकारस्य लक्ष्मणाभिधायित्वान्महारूपसीतानामत्वाच्च **मा** इति मकारादिं मङ्गल्यं श्लोकमुच्चारयामास।

हे मानिषाद। त्वं शाश्वतीः समाः प्रतिष्ठामगमो यत्त्वं क्रौञ्चमिथुनात्काममोहितमेकमवधीः। मा सीता महाशक्तिः **मा च लक्ष्म्यां महाशक्तौ** इतिकोषात्। एवम्भूता या मा सीता तस्यां निषीदति तिष्ठति तस्या हृदि समर्पित इत्यग्रे वक्ष्यमाणत्वात्स मानिषादः सीतानिवासो रामचन्द्रस्तत्सम्बुद्धौ हे मानिषाद। सीतानिवास श्रीराघव। त्वं शाश्वतीः समा अनन्तवर्षाणि यावत्प्रतिष्ठामस्मिललोँके स्थितिं माहात्मयञ्चागमो गमिष्यसि। अत्र **आशंसायां भूतवच्च** (पा.सू. ३-३-१३२) इतिपाणिनीयसूत्रेणाशीर्वादविषये भविष्यत्काले लुङ्लकारः। भावोऽयं यद्रावणवधदर्शनसञ्जातहर्षप्रकर्षः प्राचेतसः प्रयुञ्जान आशीर्वादं श्रीरामं सम्बोधयन् प्राह – हे मानिषाद जानकीनिवास त्वमनन्तवर्षाणि यावत्प्रतिष्ठां गमिष्यसि। कथमित्यत आह – यद्यतो हेतोः क्रौञ्चयोः क्रुञ्चतोऽल्पीभवत इति क्रौञ्चौ मन्दोदरीरावणौ तयोर्मन्दोदरीरावणयो-र्मिथुनादेकमेकशब्दोऽल्पार्थः **एकोऽल्पार्थे प्रधाने च** इति कोषादेकमल्पं क्षुद्रसत्त्वं पुमांसं रावणं काममोहितं परस्त्रीलम्पटमवधीर्मारितवान्।

किम्बहुना अस्मिञ्छ्लोक एव षट्काण्डात्मिका श्रीरामकथाऽपि।

तथा हि – षकारः श्रेष्ठे **षः शब्दः श्रेष्ठ इत्युक्तः षश्च गम्भीरलोचने** इति कोषात्। मानिष्वभिमानवत्सु षः श्रेष्ठो मानिषः परशुरामस्तं मानिषं परशुराममादत्त आदरेणाऽत्मनि स्वीकरोति स्वस्मिन् विलीनं करोति धनुर्ग्रहणेनेति मानिषादस्ततसम्बोधने हे मानिषाद। स्वस्मिन् विलापितपरशुराम श्रीरामचन्द्र। त्वं भवाञ्छाश्वतीः समाः प्रतिष्ठां गमिष्यसि यतो हि त्वं क्रौञ्चयोः कुटिलगत्योः राक्षसयोः **क्रौञ्चः पक्षिणि राक्षसे** इति कोषात्। एवम्भूतयोः मारीचसुबाह्वोर्मिथुनाद्भ्रातृयुगलात्काममोहितमेकं सुबाहुमवधीरग्निबाणेन हत्वान्नपरं मारीचं निक्षिप्तवानिति बालकाण्डीया कथा।

एवं मा लक्ष्मीर्निषादे गुहराजे यस्माद्येन वा स मानिषादो दत्तनिषादलक्ष्मीकस्तत्सम्बोधने हे मानिषाद। गुहलक्ष्मीप्रदातः। एवं क्रौञ्चानां तपोभिरल्पीभूतानां मिथुनान्मुनिदम्पतीन् दर्शनायातति गच्छतीति क्रौञ्चमिथुनात्। यतस्त्वं काममोहितं कामेन मोहितं मोहनं निजदर्शनेन मुनिदम्पतीनां विषयवासनामवधीर्मारितवानस्यतोऽनन्तवर्षाणि प्रतिष्ठां गमिष्यसीत्ययोध्या-काण्डीया कथा।

एवं मानिषानभिमानश्रेष्ठान् दण्डकारण्यराक्षसानादाय द्यति खण्डयति यद्वा मानिषं कनकमृगरूपं मारीचमादत्ते स्वात्मनि स्वीकरोति तत्सम्बुद्धौ हे मानिषाद प्रभो श्रीराम। यत्त्वं क्रौञ्चयोरल्पीभूतयोः शूर्पणखाखरयोर्भगिनीभ्रात्रोर्मिथुनाद्युग्मादेकं भ्रातरं काममोहितं खरमवधीः शूर्पणखां च विरूपितवानतस्त्वं शाश्वतीः समाः प्रतिष्ठामगमः प्राप्स्यसीत्यरण्यकाण्डीया कथा।

अथ मानिषं बालिनमाद्यत्येकशरेण खण्डयतीति मानिषादोऽथवा मानिनं बालिनं स्यति खण्डयतीति मानिषः सुग्रीवमादत्त इत्यादो मानिषश्चासावादश्चेति मानिषादस्तत्सम्बोधने हे मानिषाद। बालिनाशकसुग्रीवमित्र श्रीराम। यतस्त्वं क्रौञ्चयोस्तारावालिनोः कुटिलयोर्मिथुनादेकं पुमांसं काममोहितं सुग्रीवपत्न्यामनुजवध्वां कामेन मन्मथेन मोहितं बालिनमवधीर्मारितवानतोऽनन्तवर्षाणि सनातनधर्मरक्षकत्वात्प्रतिष्ठां स्थितिमागमः प्राप्स्यसि। आशीर्वादे भविष्यति भूतवल्लकारः। इति किष्किन्धाकाण्डीया कथा।

मा सीता निषीदति यस्मिन्स मानिषादः तत्सम्बोधने हे मानिषाद। सीतासमलङ्कृतमनोमन्दिर श्रीराम। यत्क्रौञ्चयोस्तपोभिरल्पीभूतयोस्त्रिजटाविभीषणयोर्मिथुनाद्भगिनी-भ्रातृयुगलात्पृथक्कृत्यैकमत्यन्तं क्षुद्रं काममोहितं कामस्य मोहनं संसारासक्तिरूपं हनुमद्दर्शनेनावधीर्नाशितवानस्यतो हनुमता समर्पितसीताचूडामणिना समाश्वासितो विगतवियोगस्त्वं शाश्वतीः समाः सीतया सह प्रतिष्ठां जनमानसमन्दिरेषु सम्मानं प्राप्स्यसि। इति सुन्दरकाण्डीया कथा।

अथ युद्धकाण्डम्। मानिषमभिमानिपुङ्गवं सागरमासमन्ताद्द्यति बाणेन निगृह्णाति सेतुना बध्नाति च तत्सम्बोधने हे मानिषाद सागरनिग्रहकारिन्। एवं क्रौञ्चानां राक्षसानां मिथुनानि युग्मान्यत्ति पतिवधत्वात्खादति राक्षसीर्विधवाः करोतीति क्रौञ्चमिथुनात्। यतस्त्वमेवं काममोहितं परदारगामिनमेकं राक्षसानां प्रधानं लङ्काधिपं रावणमवधीर्निहतवानभूरतस्त्वं शाश्वतीः समा अनन्तानि वर्षाणि यावत्प्रतिष्ठां माहात्म्यं सम्मानमगमः प्राप्स्यसीति समस्ताऽपि श्रीरामायणकथाऽऽशीर्वादात्मकमङ्गलात्मिका कथा।

**अस्य श्लोकस्य शतशो व्याख्याः कर्तुमिह क्षमे।**

**लेखविस्तारभीतेश्च रमे रामे हि साम्प्रतम्॥**

**इत्थं राघवकारुण्यमतिना व्याकृतं मया।**

**श्रीरामभद्राचार्येण सन्मुदे काव्यमादिमम्॥**

****

