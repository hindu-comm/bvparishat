+++
title = "001 Swami Karunakarananda Maharaj"

+++
[[Swami Karunakarananda Maharaj	2015-04-14, 10:54:31 [Source](https://groups.google.com/g/bvparishat/c/eZdCXXu1DVo)]]



शब्देतरोद्भूतविशेषागुणानाश्रयत्वे सति ज्ञानकरणमनस्संयोगाश्रयत्वम् इंद्रियत्वम् ।  
अत्र दलद्वयमस्ति । एतल्लक्षणं चक्षुरादिमनःपर्यन्तेषु षट्स्वपि इन्द्रियेषु यथा त्रिदोषदूषितं न भवेत् तथा कर्तव्यम् । द्वितीयदले ज्ञानकारणमनस्संयोगाश्रयत्वमिति अस्ति। अत्र ज्ञानकारणीभूतः यः मनःसंयोगः तस्य आश्रयत्वम् इत्यर्थः । कः सः मनःसंयोगः । आत्मा मनसा संयुज्यते, मन इन्द्रियेण इन्द्रियम् अर्थेन ततः प्रत्यक्षम् इति प्रक्रिया ।  
इन्द्रिये मनःसंयोगं विना ज्ञानं नैव जायते । तस्मात् तादृशज्ञानकारणमनःसंयोगाश्रयत्वं सर्वेषु इन्द्रियेषु वर्तते । येनेन्द्रियेण प्रत्यक्षं ज्ञानं जायते तेनेन्द्रियेण सह मनसा संयोगः अपेक्षितः इति कृत्वा ज्ञानकारणमनःसंयोगाश्रयत्वमिति द्वितीयदलस्य अर्थः । तत्र दले ज्ञानकारणमिति किमर्थं प्रयुज्यते? मनःसंयोगाश्रयत्वमित्येवालं खलु? काले अतिव्याप्तिः स्यात् । कालस्य विभुद्रव्यत्वात् सर्वैः मूर्तद्र्व्यैः सह संयोगः तस्य भवत्येव । मनसा सहापि संयोगोऽस्ति एव कालस्य । तस्मात् कालस्यापि मनस्संयोगाश्रयत्वं भवति । किन्तु तत् संयोगः ज्ञानकारणमनस्संयोगः नास्ति । कालमनसोर्यः संयोगः सः ज्ञानकारणं न। तथापि आत्मनि अतिव्याप्तिः स्यादेव । कथम्? आत्मनि मनस्संयोगस्तु अस्ति एव । स च संयोगः ज्ञानकारणमपि भवति । किन्तु आत्मा तु न इन्द्रियम् इति कृत्वा अनिन्द्रिये आत्मनि इदं दलं सङ्गच्छते, तेन अतिव्याप्तिः स्यात् इति कृत्वा तद्वारणाय शब्देतरोद्भूतविशेषगुणानाश्रयत्वे सति इति दलप्रयोगः कृतः । आत्मनि अतिव्याप्तिवारणार्थं विशेषगुणानाश्रयत्वमित्युक्तम् । आत्मनि अष्टौ विशेषगुणा वर्तन्ते । आत्मनि विशेषगुणाश्रयत्वमेव वर्तते न तु अनाश्रयत्वम् । तेन आत्मनि अतिव्याप्तिवारणं कृतम् । यद्यपि आत्मनि अतिव्याप्तिः परिहृता तथापि पञ्चसु इन्द्रियेषु लक्षणसमन्वयं नैव भवति । कुतः ? सर्वेषु इन्द्रियेषु विशेषगुणास्तु वर्तन्ते । चक्षुषो रूपम्, रसनायां रसः, घ्राणे गन्धः, त्वचि स्पर्शः, श्रोत्रे शब्दः वर्तन्ते । पञ्चानामपि इन्द्रियाणां विशेषगुणाश्रयत्वमेव वर्तते न तु अनाश्रयत्वम् इति कृत्वा इन्द्रियेषु समन्वय एव न स्यात् । अव्याप्तिः स्यात् । न तु असम्भवः । मनसि समन्वयः स्यात् । कोऽपि विशेषगुणः मनसि नास्ति । तस्मात् एकत्र मनसि समन्वयो भवति इति न असम्भवदोषः तत्र । तन्निवारणार्थम् उद्भूतविशेषगुणानाश्रयत्वमित्युक्तम् । यद्यपि चक्षुरादीन्द्रियेषु विशेषगुणाः सन्ति तथापि ते न उद्भूतगुणाः । यदि उद्भूतगुणः चक्षुरिन्द्रिये भवेत् तर्हि चक्षुरिन्द्रियस्य प्रत्यक्षं प्रसज्येत । तन्नास्ति खलु? सर्वाणि इन्द्रियाणि न इन्द्रियवेद्यानि । तेषु सर्वेषु अनुद्भूतविशेषगुणाः सन्ति न उद्भूतविशेषगुणाः । तस्मात् तेषु अव्याप्तिः नास्ति यदि अनुद्भूतपदनिवेशः क्रियते । तथापि श्रोत्रेन्दिये अव्याप्तिः स्यात् । कथम् ? श्रोत्रेन्दियम् आकाश एव । तस्मिन् विद्यमानः शब्दरूपः गुणः उद्भूत एव न अनुद्भूतः । स च समवायसम्बन्धेन वर्तते श्रोत्रेन्द्रियरूपाकाशे । तदा श्रोत्रेन्द्रिये अव्याप्तिर्भवति । तद्वारणाय शब्देतरपदनिवेशनं कृतम् ।  
  
इति दलप्रयोजनं व्याख्यातम् ।  
  
नारायणस्मृतिः  
  
स्वामी करुणाकरानन्दपुरी  

  





> --  
> निराशीर्निर्ममो भूत्वा युध्यस्व विगतज्वरः।। (भ.गी.)  
> ---  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To post to this group, send email to [bvpar...@googlegroups.com]().  
> Visit this group at <http://groups.google.com/group/bvparishat>.  
> For more options, visit <https://groups.google.com/d/optout>.  

  
  
  
--  

  
  
Karunakarananda

