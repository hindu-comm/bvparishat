+++
title = "009 Janakisharan"

+++
[[Janakisharan	2015-07-13, 19:31:47 [Source](https://groups.google.com/g/bvparishat/c/26jCfXLZULU)]]



परमप्रसन्नेन भगवता श्रीकृष्णेन परमं भक्तं परमं मित्रं श्रीमन्तम् अर्जुनं प्रति विहितगायनात् “गीतासु” इति पदम्। “गीतासु” पदमिदं अग्रिमस्य “उपनिषत्सु” इति पदस्य विशेषणम्। यद्यपि व्याकरणदृष्ट्‍या गीतायाः एकत्वात् अत्र “गीतम्” इति भवितव्यं तथापि उपनिषत्स्वरूपत्वात्, उपनिषच्छब्दस्य विशेषणत्वाच्च “गीतासु” इति पदं प्रयुक्तमस्ति।

श्रीमद्भगवद्गीतायां सर्वासामपि उपनिषदां सारतत्त्वं विद्यते। अपि च साक्षात् पद्मनाभस्य श्रीमुखात् विनिःसृतत्वात् अस्याः गीतायाः मन्त्रस्वरूपं विद्यते। अतः उपनिषदां बहुत्वात् “उपनिषत्सु” इति पदमभिहितमस्ति। एवञ्च समेषामुपनिषदां मध्ये भगवद्वाणी गीता अपि अन्यतमा उपनिषत्स्वरूपा वर्तते। यत्र ब्रह्मविद्या अर्थात् ज्ञानयोगः, योगशास्त्रम् अर्थात् कर्मयोगः, श्रीकृष्णार्जुनसंवादः अर्थात् भक्तियोगः – एतस्य त्रितयस्य समवायः सन्निविष्टोऽस्ति। अतः “गीतासु” “उपनिषत्सु” इत्यत्र बहुवचनस्य प्रयोगो विहितः। अपरमदस्समाधानं वक्तुं शक्यते यत् श्रीमद्भगवद्गीता महाभारतस्य भीष्मपर्वणि विद्यते। महाभारते अन्याः अपि बहवो गीताः सन्ति। तत्र तासु गीतासु इयं श्रीकृष्णार्जुनसंवादात्मिका गीता अपि विद्यते अतः “गीतासु” इति बहुवचनप्रयोगः।

इति मे मतिः



