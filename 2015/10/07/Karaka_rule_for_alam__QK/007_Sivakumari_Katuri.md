+++
title = "007 Sivakumari Katuri"

+++
[[Sivakumari Katuri	2015-10-07, 21:30:05 [Source](https://groups.google.com/g/bvparishat/c/QKRD4sl0b3Y)]]



नमस्ते,  
1. अलं खादनेन, अलं श्रमेण इत्यादिषु तृतीया न उपपदविभक्तिः, अपि तु कारकविभक्तिः। गम्यमानक्रियामादाय करणार्थे तृतीया इति भट्टमहोदयैरुक्तमेव। एषु लक्ष्येषु प्रतिषेधे अलमित्यव्यस्य प्रयोगः।  
प्रतिषेधार्थके अलमव्यये धातोः विकल्पेन क्त्वाप्रत्ययः "अलंखल्वोः प्रतिषेधयोः प्राचां क्त्वा" इति सूत्रेण। यदा क्त्वा न भवति तदा ल्युट्प्रत्ययः बाहुलकात्, ल्युडन्तस्य तृतीया तु गम्यमानक्रियामादायैव। अलं खादित्वा, अलं खादनेन इति।  
2. दैत्येभ्यो हरिरलम् इत्यादिषु "नमः स्वस्तिस्वाहा..." इत्यादिना विधीयमाना विभक्तिः उपपदविभक्तिः।"अलमिति पर्याप्त्यर्थग्रहणम्" इति
वार्तिकेन अस्मिन् सूत्रे पर्याप्त्यर्थकः अलं ग्राह्य इति ज्ञायते। अतः अलमर्थवाचकेषु प्रभु-आदिषु परेषु अपि अनेनैव चतुर्थी।  
अनेन, प्रतिषेधार्थके कारकविभक्तिः, पर्याप्त्यर्थे उपपदविभक्तिरिति वक्तुं शक्यम्। अत्र ज्येष्ठाः प्रमाणम्।



