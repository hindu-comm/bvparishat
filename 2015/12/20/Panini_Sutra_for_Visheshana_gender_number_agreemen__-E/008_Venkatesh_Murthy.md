+++
title = "008 Venkatesh Murthy"

+++
[[Venkatesh Murthy	2015-12-21, 19:41:51 [Source](https://groups.google.com/g/bvparishat/c/-EX6UJ-w3Jk)]]



नमो विद्वद्भ्यः

  

अन्तर्जाललोके अन्यत्र वादः चलति । मुण्डकोपनिषद्भाष्ये २-१-१ एतदुक्तं श्रीमच्छंकरभगवत्पादैः -

\*यदपरविद्याविषयं\* कर्मफललक्षणम्, सत्यं तदापेक्षिकम् । इदं तु \*परविद्याविषयम्\*, परमार्थसल्लक्षणत्वात् । तदेतत् सत्यं यथाभूतं \*विद्याविषयम्\* ;

अपरविद्याविषयं पदं किं तत्पुरुषसमासो वा बहुव्रीहिसमासो वा इति चर्चा । यदि अपरविद्याविषयपदं विशेषणं सत्यं पदं विशेष्यं च तर्हि अपरविद्याविषयपदं बहुव्रीहिसमासो भवितुमर्हति । नो चेत् तत्पुरुषसमासो भवितुमर्हति । यदि अपरविद्याविषयपदं बहुव्रीहिसमासः विशेषणविशेष्ययोः समानलिंगत्वनियमात् विषयपदस्यापि नपुंसकलिन्गत्वं सिद्धम् । यदि अपरविद्याविषयपदं तत्पुरुषसमासः तर्हि अपरविद्यापदं विशेषणं विषयपदं विशेष्यं च । अत्र विषयपदस्य सामान्यतः पुल्लिंगपदस्य लिंगपरिवर्तनं नाम नपुंसकलिंगत्वं कथं भवितुमर्हति? इति प्रश्नः उत्पद्यते । - वेंकटेशः



