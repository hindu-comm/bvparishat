+++
title = "009 sadasivamurty rani"

+++
[[sadasivamurty rani	2015-12-03, 07:16:48 [Source](https://groups.google.com/g/bvparishat/c/7TonelyrLQk)]]



मान्यविद्वत्प्रवरॆभ्य: श्रीमद्ब्य: रामानुजन् महाभागेभ्य: तथैवेतरविद्वद्भ्योऽपिप्रणामा:।

  

**क्षन्तव्योऽयं जन:। रात्रौ एकवादनवॆलायां उट्टङ्कितायां पूर्वतनलॆखायां केचन दॊषा: संजाता:। तान् संस्कृत्य तमेव विषयं पुन: निवेदयन्नस्मि।**  

**  
**

श्रीरामानुजन् महाभागा:! भवद्भिरुक्तविशॆषयुक्त: कोऽपि ग्रन्थ: विद्यतॆ वा इति मया बहुधाऽन्विष्यते।

  

मदीयॆ वैयक्तिकग्रन्थागारे विविधव्याख्यातॄणां व्याख्याविशॆषॊपेता:, विविधभाषानुवादॊपेताश्च पातञ्जलयॊगसूत्रप्रतय:षट् प्रकारा:विद्यन्ते ।  

  

तासां प्रतीनामनुशीलनानन्तरं, तथा भवतां द्वितीयलेखगतविशॆषाणां च परिशीलनानन्तरं मन्मनसि समुत्पन्नानां विचाराणामुपस्थापनमत्र प्रयॊजनलॆशं वा साधयेदिति धियाऽत्र कांश्चन विचारान् प्रस्तौमि।

  

ता: सर्वाऽपि प्रतय: (मत्सकाशे विद्यमाना:) यथोक्तं भवद्भि: पञ्चोनद्विशतसूत्रयुक्ता: एव सन्ति।

परन्तु अध्यायविभागविषये तु कश्चन भेद: दृश्यते।

ता: सर्वा अपि प्रतय: **१. समाधिपाद: (५१ सूत्रयुक्त:), साधनपाद: (५५ सूत्रयुक्त:), विभूतिपाद: (५५ सूत्रयुक्त:), कैवल्यपाद:(३४) सूत्रयुक्त: इति पादाख्यया विषयविभागेन समलङ्कृतम् पातञ्जलयॊगसूत्रम्** इति अभिप्रायमॆव समर्थयन्ति।) अत्र पादव्यवस्था एव सर्वत्राङ्गीकृता "अध्याय" नामग्रहणं तु कुत्रापि न विद्यते। (एकाध्यायात्मक: ग्रन्थ: इति कथनापेक्षया पादचतुष्टययुक्त: इति ग्रहणे औचित्यम् भवेद्वा इति मे विज्ञप्ति:।))

  

अथ भवद्भि: प्रस्तूयमान ४१० सूत्रयुक्तग्रन्थविषयॆ मम विचार: एवं वर्तते।

पञ्चोनद्विशतसूत्रयुक्तम् पातञ्जलयॊगसूत्रमूलग्रन्थकलॆवरमेव स्वीकृत्य केनचित् व्याख्याकारेण वा अथवा केनचित् विदुषा वा प्राथमिकस्तरीयाणां अध्येतॄणां सुखावबोधार्थं ४१० सूत्रॆषु विस्तरॆण पुनर्निर्मितं स्यात्।

  

**एकेन परिशीलनॆन इयं संभावना स्फुरति मे यथा-**

  

1.1 अथातो युज्यते क्रियाम्।

1.2 तदनुशासनं सर्वस्मिन्नपि।

1.3 आत्मनः प्रत्यवायेषु व्यवसायेषु च योगात्।

  

इति भवन्त: यत् सूत्रत्रयरूपेण उदाहृतवन्त: तत् सूत्रत्रयम् "अथ यॊगानुशासनम्" इति प्रथमसूत्रस्य रूपविस्तृतिरिव भाति।

  

तत: परम् -

1.4 योगश्चित्तवृत्तिनिरोधः। इत्येतत् सूत्रम् मूलपाठे द्वितीयसूत्ररूपेण दत्तमस्ति। अत्र चतुर्थसूत्ररूपेण प्रस्तुतम्।

  

तथा यदि क्रियते अयं ४१० सूत्रयुक्त: नवीनोऽयं ग्रन्थ: प्रसिद्धयॊगशास्त्रग्रन्थस्यैव विस्तृतरूपॊ वा उत सम्पूर्णभॆदवान् वा इति विनिश्चॆतुं शक्यते।

  

मदीया: एते विचारा: वर्तमानचर्चावसरे उपयॊगाय भवेयुरिति आशया सप्रणामं विरम्यते अत्र मया।

  



**Dr. Rani Sadasiva Murty**

  

------------------------------------------------------------------------

**From:** 'sadasivamurty rani' via भारतीयविद्वत्परिषत् \<[bvpar...@googlegroups.com]()\>  
**To:** "[bvpar...@googlegroups.com]()" \<[bvpar...@googlegroups.com]()\>  
**Sent:** Thursday, 3 December 2015 1:30 AM





