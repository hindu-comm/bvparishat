+++
title = "009 Janardana Hegde"

+++
[[Janardana Hegde	2015-02-08, 10:13:08 [Source](https://groups.google.com/g/bvparishat/c/LNk6C7_A_4c)]]



'Korada’वर्येण विस्तरेण एव सर्वम् उक्तम् इत्यतः पुनः विवरणीयं न किञ्चिदवशिष्यते । तथापि भाषापाकाख्ये ग्रन्थे (प्रथमे) एतम् अंशम् अधिकृत्य किञ्चित् चर्चितम् इत्यस्य ज्ञापनाय तत्रत्यम् अंशद्वयम् अधः उल्लिख्यते ।

  

**28. शुक्लादीनां पुंस्त्वं विशेष्यनिघ्नता चापि**

शिष्य: - श्रीमन् ! श्वेतरक्तादय: किं पुंसि एव सन्ति ?

आचार्य: - आम् ।

शि -  श्वेता माला, श्वेतं वस्त्रम् इत्यादय: प्रयोगा: श्रूयन्ते खलु ?

आ -  श्रूयन्तां नाम । तेन का हानि: ?

शि -  श्वेता माला इत्यादौ श्वेतादीनां विशेष्यनिघ्नता दृश्यते । भवता उच्यते पुंसि एव इति !

आ - सर्वदा मया स्मार्यते - अर्थादिभेदात् लिङ्गादिभेद: सम्भवति इति । प्रसङ्गभेदात् अर्था: अपि भिद्यन्ते क्वचित् । अत: अर्थं निश्चित्य एव प्रश्न: करणीय: ।

शि -  तन्नाम श्वेतादीनाम् अर्थद्वयम् अस्ति ?

आ -  आम् । अत: एव उभयविधम् उत्तरं सम्भवति ।

शि - किं तत् अर्थद्वयम् ?

आ -  श्वेतादय: गुणवाचका:, गुणवद्वाचका: चापि । अत: गुणवाचकत्वं, गुणवद्वाचकत्वं चेति अर्थद्वयं तेषाम् ।

शि -  भवत: कथनस्य आशय: न अवगत: मया ।

आ -  ‘पुष्पस्य वर्ण: श्वेत:’ इत्येतस्मिन् प्रयोगे ‘श्वेत’शब्द: गुणवाचक: । ‘श्वेतं पुष्पम्’ इत्यत्र ‘श्वेत’शब्द: गुणवद्वाचक: ।

शि -  गुणवद्वाचकत्वे विशेषणत्वेन प्रयोग:, तन्नाम विशेष्यनिघ्नता ।

आ -  आम् । ‘श्वेतं पुष्पम्’ इत्यत्र श्वेतत्ववत् (श्वेतत्वयुक्तं) पुष्पम् इत्यर्थ: । अत: गुणवद्वाचकता इति उच्यते ।

शि -  यदा विशेष्यनिघ्नता तदा तु लिङ्गभेदात् रूपभेद: ।

 यथा - श्वेत: हार: । श्वेता माला । श्वेतं पुष्पम् ।

आ -  गुणवाचकत्वे तु पुंस्त्वम् एव । प्रयोग: तु पूर्वं दर्शित: ।

शि -  अत्र प्रमाणं किम् ?

आ -  अमरकोषवाक्यम् अत्र प्रमाणम् । अमरकोष: वदति - ‘गुणे शुक्लादय: पुंसि गुणिलिङ्गास्तु तद्वति’ इति ।

शि -  गुणवाचकत्वे शुक्लादीनां पुंस्त्वम् । गुणिनां (गुणवतां) निर्देशावसरे ते विशेष्यनिघ्ना: इति तस्य तात्पर्यं खलु ?

आ -  ‘शुक्ल: पट:’ इत्युक्तौ विशेष्यनिघ्नता । ‘पटस्य शुक्ल:’ इति प्रयोगे कृते तु पुंस्त्वम् । प्रथमे उदाहरणे गुणिवाचकता,        
द्वितीये उदाहरणे गुणवाचकता ।  

  

29. रसवाचका: सत्यादय: च तद्वति त्रिषु



शिष्य: - गते मासे भवता गुणवाचकानां तद्वतां च विषये उक्तम् । तादृशी एव व्यवस्था येषाम् अस्ति तादृशा: अन्ये               केचन सन्ति किम् ?

आचार्य: - सन्ति एव । रसवाचका: अपि एवमेव ।

शि - मधुरलवणादीनां विषये उच्यते भवता ?

आ - आम् । ते रसवाचका: पुंसि । रसवन्त: विशेष्यनिघ्ना: भवन्ति । अत: ते त्रिलिङ्गा: भवन्ति ।

शि - अत्रापि अमरकोष: एव प्रमाणम् ?

आ -आम् । अमरकोष: वदति - ‘.....रसा: पंसि । तद्वत्सु षडमी त्रिषु’ इति ।

शि - वाक्यप्रयोग: एवं भवितुम् अर्हति । ‘गुडस्य रस: / रुचि: मधुर:’ इति प्रयोग: रसवाचकत्वे । रसवद्वाचकत्वे तु -              मधुर: गुड:, मधुरा शर्करा, मधुरं फलम् ।

आ - शृङ्गारादय: रसा: अपि एवमेव । तेषु केचन पुंसि । पुन: केचन नपुंसके । रसवत्सु तु ते विशेष्यनिघ्ना: ।                 
अमरकोषकार: रसान् उक्त्वा अन्ते वदति - ‘अमी त्रिषु’ इति । ‘अद्भुतादय: तद्वति त्रिषु’ इति तस्य तात्पर्यम् ।

शि -तस्मात् ‘रूपकेऽस्मिन् अद्भुतं प्रमुख: रस:’ इति रसवाचकत्वे प्रयोग: । रसवद्वाचकत्वे तु ‘अद्भुतं कृत्यम्’‘अद्भुतं रूपम्’     इत्यादय: प्रयोगा: ।

आ - सत्यादय: अपि एवमेव । सत्यशब्द: नपुंसके । अत: ‘स: सत्यं वदति’ इति प्रयोग: । तद्वति तु विशेष्यनिघ्नता । ‘भवत:         वाणी सत्या अस्ति’ इत्यादय: प्रयोगा: ।

शि - अत्रापि अमरकोष: एव प्रमाणं स्यात् ।

आ - आम् । अमरकार: वदति - ‘सत्यं तथ्यमृतं सम्यक्’ ‘अमूनि त्रिषु तद्वति’ इति ।

शि - श्रीमन् ! कष्टशब्द: अपि किम् एतादृश: एव ?

आ - आम् । अत: ’कष्टं कार्यम्’ इति धर्मपरत्वेन प्रयोग: अपि न दोषाय । प्रामाण्यं यथा - ‘स्यात्कष्टं कृच्छ्रमाभीलं त्रिष्वेषां       
भेद्यगामि यत्’ इति । (अमर:)

शि - ‘कष्टकरं कार्यम्’ इत्यपि प्रयोग: भवितुम् अर्हति खलु ?

आ - आम् । तदा तु कष्टशब्दस्य धर्मपरता ।

> 
> > 
> > 
> > 
> > > 
> > > > 
> > > > 
> > > > 
> > > > > 
> > > > > >   
> > > > > > 
> > > > 
> > > > 
> > > > 
> > > > 
> > 
> > 
> > 
> > 

\- जनार्दन हेगडे

