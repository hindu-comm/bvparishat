+++
title = "007 Shruthipriya Sharma"

+++
[[Shruthipriya Sharma	2015-02-06, 21:46:45 [Source](https://groups.google.com/g/bvparishat/c/LNk6C7_A_4c)]]



विद्वद्भ्यो नमः।

शुक्लशब्दः रूपपदसामानाधिकरण्येन यदा प्रयुज्यते तदा गुणवाचकः एव भवेत् , रूपपदस्य गुणवाचकत्वात्, गुणपदसामानाधिकरण्येन प्रयोगे पुंस्येव प्रयोगः तद्वत् । यत्तु नैयायिकैः शुक्लं रूपमिति प्रयुज्यते, तत्र शुक्लशब्दः गुणिबोधक एव । शुक्लगुणः सामानाधिकरण्येन रूपे वर्तते इति शुक्लवत्त्वं रूपे सम्भवतीति रूपं गुणि । तस्मादिह गुणिबोधकत्वात् शुक्लशब्दो नपुंसकलिङ्गे प्रयुज्यते, "गुणिलिङ्गास्तु तद्वति" इति प्रमाणात् ।

रूपपदवाच्यस्य शुक्लपदवाच्याभिन्नत्वे स्वस्मिन् स्वसामानाधिकरण्याभ्युपगमे शुक्लवत्ता रूपे उपपद्द्यते । तदनभ्युपगमे तु शुक्लवत्ता रूपे न सम्भवतीत्यतः रूपपदवाच्यस्य गुणित्वाभावात् गुणत्वाच्च, तत्सामानाधिकरण्येन शुक्लशब्दः पुंस्येव प्रयोक्तव्यः इति मम प्रतिभाति ।  

