+++
title = "014 Janardana Hegde"

+++
[[Janardana Hegde	2015-05-23, 12:11:43 [Source](https://groups.google.com/g/bvparishat/c/YplbNOkT28I)]]



’अमुक’शब्दविषये शब्दकल्पद्रुमे यथा -

अमुकम् (त्रि) बुद्धिस्थॊपलक्षितत्तद्धर्मावच्छिन्नम्, स्वस्ववृत्तिविशेषधर्मपुरस्कारेण तत्तद्वस्तुवाचकम् । अदस्-शब्दस्य अकि कृते सोरोत्वाभावे अकोऽकारस्य उत्त्वे ’अमुक’इति भवति ।

  

तत्र एतदपि उच्यते - ’अभिवादये’ इति शब्दोच्चारणानन्तरम् अमुकनामाहमस्मीति स्वं नाम परिकीर्त्तयेत् ।’ इति कल्लूकभट्टः । संनिवेशं प्रमाणं च स्वहस्तेन लिखेत् स्वयम् । मतं मेऽमुकपुत्रस्य अमुकस्य महीपतेः ॥ इति नारदः ।

  

’अमुक’शब्दस्य अव्युत्पन्नत्वमेव उक्तं दृश्यते तत्त्वबोधिन्यां बालमनॊरमायां च । तथापि शिष्टप्रयॊगबाहुल्यात् तस्य प्रयॊगार्हता तु भवेत् इति भाति । उणादीनां सर्वेषाम् अव्युत्पन्नत्वेऽपि किं ते अस्माभिः न प्रयुज्यन्ते ? उणादीनां प्रयोगमन्तरा किं व्यवहारः कर्तुं शक्यः ?

कोराडवर्यस्य - ’पाणिनेस्तु अव्युत्पत्तिपक्ष एव - इति शेखरे यद्यपि नागेशः वक्ति । वस्तुतः तस्य ग्रन्थेनैव उभावपि पक्षौ पाणिनिसम्मतौ इति वक्तुं पारयामः।’ इति वचनं तत्वार्थबोधकं निर्णयत्वेन अभ्युपगन्तुम् अर्हं च ।

  

\- जनार्दन हेगडे

