+++
title = "001 Nityanand Misra"

+++
[[Nityanand Misra	2014-03-17, 08:56:35 [Source](https://groups.google.com/g/bvparishat/c/50fK2yzugZY)]]



  
  
On Saturday, March 15, 2014 10:32:37 PM UTC+8, korada wrote:

> 
> > 
> >   
> > 
> > 
> >   
> > 
> > 
> >   
> > 
> > 
> >   
> > 
> > 
> >   
> > 
> > 
> > नमो विद्वद्भ्यः >
> कारके (पा सू 1-4-23) >
> “....सर्वे भग्नाः कारकप्रक्रियायाम् “ >
> 
> > 

  

Thanks Prof. Korada Ji for starting a discussion on a very fundamental topic in grammar. Here are some more insights on this topic, especially on अधिकरणकारक. The below extract is from the explanation of the पूर्णेन एकत्वम् in अ.रा. १-१-४९, from chapter one (सन्धिकारकसमासीयानामपाणिनीयप्रयोगाणां विमर्शः) of अध्यात्मरामायणेऽपाणिनीयप्रयोगाणां विमर्शः, a पूर्वाश्रम work of my Guru. The context can be seen under [this link](http://jagadgururambhadracharya.org/works/arapv/adhyaya1.php) (HTML). The second edition of the work in being typeset and edited and will be available in PDF, HTML and TXT formats in a few weeks.



... कारकाणि प्रायशः क्रियामेवाभ्यन्त्यनुयन्त्यत एव प्राचीनानां मते क्रियान्वयित्वं कारकत्वमित्येव सिद्धान्तः। यद्यपि मातुः स्मरति इत्यादावति­व्याप्ति­वारणाय साक्षात्क्रियान्वयित्वं कारकत्वमिति प्राचीना आमनन्ति नवीनास्तु लक्षणेऽस्मिन् साक्षात्पद­निवेशमसहमानाः क्रिया­जनकत्वं कारकत्वमित्येव व्यवस्थापयन्ति। तथा च कृ­धातुं जन्यर्थकं मत्वा करोति क्रियां निर्वर्तयतीति कारकम् अस्मिन् विग्रहे कृ­धातोः ण्वुल्तृचौ (पा.सू. ३-१-१३३) इति सूत्रेण ण्वुल्प्रत्ययो लस्येत्सञ्ज्ञायां लोपे चुटू (पा.सू. १-३-७) इत्यनेन णकारस्येत्सञ्ज्ञायां लोपे च अचो ञ्णिति (पा.सू. ७-२-११५) इत्यनेन वृद्धौ उरण् रपरः (पा.सू. १-१-५१) इत्यनेन रपरत्वे युवोरनाकौ (पा.सू. ७-१-१) इत्यनेनाकादेशे विभक्ति­कार्ये कारकम् इति सिद्धम्। अतः पूर्वस्मिन् लक्षणे स्वीकृते क्रियान्वयित्वं कारकत्वमिति लक्षणस्य जागरूकतया माणवकस्य पितरं पन्थानं पृच्छति अत्र परम्परा­सम्बन्धेन माणवकेनाऽपि क्रियान्वयः। तेनात्रापि षष्ठ्यन्ते कारकत्व­प्रसङ्गः स्यात्। यद्यपि साक्षात्पद­निवेशने न दोषस्तथाऽपि मातुः स्मरति इत्यादावपि स्थितिः सामान्या। अतो व्युत्पत्त्यनुरोधेन गौरवं चानुमाय क्रिया­जनकत्वं कारकत्वं लक्षणं नवीनानां मते सार्वभौमतया सुस्थिरं परन्तु लक्षणेऽस्मिन् व्यवस्थितेऽपि सर्वेषां कारकाणां साक्षात्क्रिया­जनकत्वाभावात्परम्परा­पद­निवेशोऽत्रापि प्राचीन­लक्षण­सम एव। क्रियां साक्षाद्रूपेण तु केवलं कारक­द्वयं जनयति कर्ता कर्म च। तत्र व्यापार­रूपां क्रियां कर्ता स्वाश्रयतयैवं फल­रूपां क्रियां कर्म स्वानुकूलतया जनयति। शेषाणि कारकाणि यद्यप्यानुकूल्यमञ्चन्ति किन्त्वधिकरण­कारकन्तु परम्परयैव व्यापारांशे कर्तारं सहायकं कृत्वा फलांशे च कर्म सहायकं मत्वा क्रियामुत्पादयति। अतः पक्ष­द्वयेऽपि समान­गौरव­लाघवतया पूर्व­लक्षणमेव स्फुटार्थतया श्रेयो लगति। अत एव प्रौढ­मनोरमायामन्योऽन्याश्रय­दोष­परिहाराय दीक्षितेनायमेव सिद्धान्तः ध्वनितः। तत्र हीयं परिस्थितिरष्टाध्याय्यां प्रथमाध्याय इत्सञ्ज्ञा­विधायक­सूत्र­सूत्रण­प्रसङ्गे भगवान् पाणिनिः पपाठ हलन्त्यम् (पा.सू. १-३-३) इति सूत्रम्। वाक्यार्थ­बोधे पदार्थ­ज्ञानं कारणमयं हि नियमः। हलन्त्यम् इति सूत्रस्य वाक्यार्थो ह्युपदेशेऽन्त्यं हलित्स्यात्। अत्र पदार्थ­बोधोऽपि विचार्यताम्। उपदेशे इत् इति पद­द्वितयम् उपदेशेऽजनुनासिक इत् (पा.सू. १-३-२) अस्मात्सूत्रादनुवृत्तम्। सूत्रेष्वदृष्टं पदं सूत्रान्तरादनुवर्तनीयं सर्वत्र (ल.सि.कौ. १) इति वरदराजोक्तेः। एवं हल् अन्त्यम् इति मुख्ये सूत्रस्थे पदे। तत्र हल्शब्दस्य कोऽर्थ इति जिज्ञासायां हल्सञ्ज्ञा­विधायकस्य आदिरन्त्येन सहेता (पा.सू. १-१-७१) इति सूत्रस्य वाक्यार्थे विचारयिष्यमाणे तत्र हेतुत्वात्पदार्थ­बोधस्य पूर्वं पदार्थ­चिन्तनमनिवार्यतां गतम्। तत्र आदिः अन्त्येन सह इता इमानि चत्वारि पदानि सूत्रेऽस्मिन्नेवं समुदाये सञ्ज्ञाया अनुपयोगादवयवेषु विश्रामः। तथा च अन्त्येन इत्यप्रधान­तृतीया­निर्देशान्मध्य­वर्तिभिः सहाऽदि­वाच्यस्यापि सङ्ग्रहः। तथा च अन्त्येनेता सहित आदिर्मध्यगानां स्वस्य च सञ्ज्ञा स्यात् (ल.सि.कौ. ४)। अत्र अन्त्य­पदस्य त्वर्थः सुस्पष्टः किन्तु इत्­शब्दार्थोऽनवगतः। स च इत्सञ्ज्ञा­विधायकात् हलन्त्यम् (पा.सू. १-३-३) इति सूत्रादवगन्तुं शक्यते। तदपि तदैवेत्पदार्थं बोधयिष्यति यदा तस्य हल्पदार्थो बोधितो भविष्यति। हल्पदार्थ­बोधश्च तत्सञ्ज्ञा­विधायक आदिरन्त्येन सहेता (पा.सू. १-१-७१) इति सूत्राधीनः। स चेत्पदार्थ­ज्ञानमन्तरेण हल्पदार्थं बोधयितुं शक्नोत्येव नहि। इत्थं हल्पदार्थ­ज्ञानमित्पदार्थाधीनम्। इत्पदार्थ­ज्ञानञ्च हल्पदार्थाधीनम्। अत एकैकमेकैकाधीनमित्येव परस्परापेक्षत्व­रूपोऽन्योऽन्याश्रयः। अन्योऽन्याश्रयाणि कार्याणि न प्रकल्पन्ते यथा नावि बद्धा नौर्नैव गतिशीला भवतीति भाष्ये (भा.पा.सू. १-१-४) सिद्धान्तितत्वान्महान् विप्लवः समुपस्थितः। अन्योऽन्याश्रयत्वं हि तद्ग्रह­सापेक्ष­ग्रह­सापेक्ष­ग्रह­विषयत्वम्। तद्ग्रहो हल्पदार्थ­ग्रहस्तत्सापेक्ष­ग्रह इद्ग्रहस्तत्सापेक्ष­ग्रहो हल्ग्रहस्तद्विषयत्वमित्सञ्ज्ञा­सूत्रे। एवमेव तद्ग्रह इद्ग्रहस्तद्विषयत्वं हल्सञ्ज्ञा­सूत्र इत्युभयतः­पाशा रज्जुः। इत्थमन्योऽन्याश्रयमाशङ्क्य श्रीदीक्षितेन हलन्त्यम् इति सूत्रमेवावर्तितम्। विवेकोऽयं यन्मूल­सूत्रमसमस्तम्। समासे कृते सत्यन्त्य­शब्दस्य विशेषणतया पूर्व­निपातापत्तेः। किन्त्वावृत्त­सूत्रं हलन्त्यम् इति समस्तम्। हल्शब्दस्यान्त्य­शब्देन सह कः समासो भवेदित्येव विचारयितुमुपक्रान्तं वैयाकरण­सिद्धान्त­कौमुदी­टीका­प्रौढमनोरमा­सञ्ज्ञा­प्रकरणे। यथा प्रौढ­मनोरमायाम् –

“हलि अन्त्यम्” इति विग्रहे “सप्तमी” इति योग­विभागात् “सुप्सुपा” (पा.सू. २-१-४) इति वा समासः। यद्वा षष्ठी­तत्पुरुषोऽयम्॥

– प्रौ.म. १

इति। तत्र सप्तमी इति प्रतीकमादाय शब्दरत्ने व्याचक्षते श्रीहरिदीक्षित­महाभागाः अधिकरण­कारकस्य कर्त्राद्यन्वय­द्वारा क्रियान्वयादस्ति सामर्थ्यमिति भावः (श.र. १)। अयं भावः। सप्तमी शौण्डैः (पा.सू. २-१-४०) इति सूत्रे योग­विभागं मत्वा सप्तमी­समासो दर्शितः। तत्रायं पूर्वपक्षस्याक्षेपो यदधिकरण­कारकं क्रियया नान्वेति। असति क्रियान्वये क्रियान्वय­लक्षण­कारकत्वस्याभावात्तस्मिन् कथं सामर्थ्यं सामर्थ्याभावे च कथं समास इति चेत्। हरिदीक्षितः कथयति यत्कर्तारं कर्म च द्वारीकृत्याधिकरण­कारकं क्रियायामन्वेति क्रिया च त एव माध्यमं कृत्वाऽधिकरण­कारकेणान्वेति। यदाऽकर्मिका क्रिया तदा कर्ता माध्यमो यदा च सकर्मिका तदा कर्म माध्यममित्यपि क्रियते। तद्यथा रामः शय्यायां शेते इत्यत्र स्व­वृत्ति­वृत्तित्व­सम्बन्धेन क्रियाऽन्वेति। स्वं शय्या तद्वृत्ती रामस्तद्वृत्तिः शयनानुकूलो व्यापारः। एवमेव स्थाल्यां तण्डुलं पचति इत्यादौ स्वं स्थाली तत्र तद्वृत्तिस्तण्डुलस्तद्वृत्तिः पाकः। एवमेव क्रियाऽधिकरण­कारकेन स्वाश्रयाश्रयत्व­सम्बन्धेनान्वेति। यथा सीता वाटिकायां वर्तते इत्यत्र स्वं वर्तनानुकूला क्रिया तदाश्रयः सीता तदाश्रयश्च वाटिकेति। इत्थं क्रियान्वयत्व­रूप­कारकत्व­सार्वजनीनत्वात् ...





