+++
title = "010 Subrahmanyam Korada"

+++
[[Subrahmanyam Korada	2014-03-24, 12:29:23 [Source](https://groups.google.com/g/bvparishat/c/ObwtDvOKhTk)]]



नमो विद्वद्भ्यः

  

मया अयं रूढिशब्द इति प्रथममेव उक्तम् -- यौगिकार्थश्च न निरूपितः ।

  

यदि यौगिको’यं शब्दः तर्हि कतिपय एव धातवः सार्वधातुकसंज्ञाः इति न घटते किल --

  

सर्वधातून् व्याप्नोति इति कथम् ?

  

तैलपायिका , प्रवीणः , कुशलः - इत्यादिषु यौगिकार्थं विनैव रूढ्या निर्वाहः क्रियते किल

  

रूढिः योगम् अपहरति / योगाद् रूढिः बलीयसी - इति किल न्यायः !

  

अपरं च -

  

प्रष्टा यद्यपि ’ सार्वधातुकम् ’ इत्यत्र सन्दिहानः । किन्तु अस्माभिः ’ आर्धधातुकम् ’ इत्यपि मनसिकृत्वा समाधातव्यम् (सार्वधातुकम् इति आर्धधातुकम् इत्यस्य उपलक्षणम्) ।

  

तथा च , तदा च - आर्धधातुकम् इत्यत्रापि यौगिक एव अर्थः भवतु इति प्रष्टा पर्यनुयुज्येत (पृच्छेत्) ।

  

प्रष्टुः मनसि किमवशिष्टम् ? इति पूर्वं पर्यालोच्यैव समाधानं वक्तव्यम् ।

  

वाचस्पत्युक्तः अर्थः -’ सर्वधातून् व्याप्नोति ’ इति असम्भवात् हेतोः प्रत्युच्यते -

  

नात्र सार्थकता ।

  

केचन एव धातवः लट् लङ् लोट् विधिलिङ् स्थानीयाः सार्वधातुका

इत्युच्यन्ते इति सार्वजनीनम् ।

  

अपरं च - यदि अत्र यौगिकत्वं स्वीक्रियेत तर्हि आर्धधातुकम् इति शब्देन किम् अपराद्धम् ?

  

धातूनाम् अर्धं व्याप्नोति इति आर्धधातुकम् -- इति वा ?

  

अयं चात्र अपरो विशेषः --

  

सार्वधातुकार्धधातुकशब्दौ संबन्धिशब्दौ -- परस्पराकाङ्क्षौ (परस्पराक्षेपवन्तौ) -

  

सार्वधातुकभिन्नं आर्धधातुकम् , आर्धधातुकभिन्नं सार्वधातुकं च --

  

तिङ्शित् सार्वधातुकम् , आर्धधातुकं शेषः - - इति हि पाणिनिः प्राह ।

  

गुरुः इत्युक्ते शिष्यः अस्तीति गम्यते ।

  

सर्वधातून् व्याप्नोति इत्युक्ते आर्धधातुकस्य निरवकाशत्वम् आपद्येत ।

  

धातुत्वं चात्र व्यासज्यवृत्ति - उभयमपि एकस्मिन्काले अभिव्याप्य वर्तते - यथा काव्यत्वं शब्दार्थव्यासज्यवृत्ति ।

  

यदि ’ सर्वधातून् व्याप्नोति ’ इति उच्येत तर्हि व्यासज्यवृत्तित्वं भज्येत किल ।

  

  

> "व्याकरणोक्तसर्वधातुप्रकृतिके लट् लोट लड् विधिलिङ् इत्याख्यके > ।चतुलकारे "

  

सर्वधातुप्रकृतिके - चतुर्लकारे --- इति स्वग्रन्थविरोधः ( भवता च ध्वनितम्) ।

  

ह्रस्व इत्यस्य च दीर्घप्रतियोगिनः इत्यर्थः । न धातूनां संख्यायाः ह्रस्वत्वम् ।

  

व्याप्नोति इत्यर्थ एव यदा न साधीयान् तदा ’ ठक् इति वक्तुं सूत्रमेव नास्ति व्याप्नोत्यर्थे ’ इति व्याख्यानं किमर्थम् ?

  

संज्ञायां कन् - इत्यत्र च संज्ञा अस्ति , कन् च । केवलं ह्रस्वत्वमेव नास्ति । आदेशादिकं च नापेक्ष्यते - इति महल्लाघवम् ठगपेक्षया ।

  

अनुशतिकादिपाठश्च निमित्ताभावे’पि निपातनात् उभयपदवृद्ध्यर्थम् ।

  

तस्मात् --

  

सार्वधातुकम् इति रूढिशब्दः - संज्ञायां कन् , अनुशतिकादित्वात् उभयपदवृद्धिः -- उभयमपि निपातनादेव -- इति स्थितम् ।

  

वाचस्पत्यकारेण तु रभसात् व्याप्नोतीत्यादि , ठगिति च व्याख्यातम् ।

  

प्रमादो धीमतामपि !

  

धन्यो’स्मि

  

  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Personal Website: [www.korada.org](http://www.korada.org)*  
  
  
  
  

  
  







