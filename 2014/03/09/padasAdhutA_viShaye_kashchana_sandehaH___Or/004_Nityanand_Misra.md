+++
title = "004 Nityanand Misra"

+++
[[Nityanand Misra	2014-03-11, 08:38:32 [Source](https://groups.google.com/g/bvparishat/c/OrZomrjE-DM)]]





  
  

Please excuse any typos.  

प्रथमं समाधानमभेदोपचारेणेति कोराडावर्येणोक्तम्। इदानीमन्यानि समाधानानि विचार्यन्ते। “जानकीरामचन्द्रा” इत्यत्र मते बहुव्रीहौ समासे बहवो विग्रहाः सम्भवन्ति। तेषु केचिदधोलिखिता मयाऽल्पमतिना –

(१) प्रथमविग्रहे जानकी च रामश्चेति जानकीरामौ चन्द्रा च चन्द्रश्चेति चन्द्रौ देदीप्यमानावित्यर्थः (चन्दति दीप्यत इत्यौणादिकप्रत्ययनिष्पन्नश्चन्द्रशब्दोऽत्र ग्रहीतव्यः) ततः “जानकीरामौ चन्द्रौ यस्यां सा \[गाथा\] जानकीरामचन्द्रा”। देदीप्यमानजानकीरामचन्द्रयुक्ता गाथेत्यर्थः।

(२) द्वितीयस्मिन् विग्रहे “जानकीराम” इति पूर्वपदे तत्पुमान् समासः। “जानकी एव राम इति जानकीरामः”। वस्तुतो जानकीरामावनन्यौ। यथोक्तं रामायणे जानकीरामचन्द्राभ्याम् – “अनन्या राघवेणाहं भास्करेण यथा प्रभा” (वा.रा. ५-२१-१५), “अनन्या हि मया सीता भास्करेण यथा प्रभा” (वा.रा. ६-११८-१९)। अत एव समानाधिकरणतत्पुरुषोऽत्र सम्भवति। श्लोकेऽपि “सीतारामात्” इति प्रयोगः समानाधिकरणतत्पुरुषसमासादेव। ततश्च “जानकीरामश्चन्द्रो यस्यां सा \[गाथा\] जानकीरामचन्द्रा”।

इति द्वौ समानाधिकरणबहुव्रीहिविग्रहौ। अथ षड्व्यधिकरणबहुव्रीहिविग्रहाः –

(३) तृतीये विग्रहे “जानकीम् \[अनुगतः\] रामचन्द्रो यस्यां सा \[गाथा\] जानकीरामचन्द्रा”। यथा वनगमनप्रसङ्गे मूलरामायण उक्तम् – “सीताऽप्यनुगता रामं शशिनं रोहिणी यथा” (वा.रा. १-१-२८), तथैव सीतान्वेषणप्रसङ्गे “रामोऽप्यनुगतः सीतां रोहिणीं चन्द्रमा यथा” इति मम भावस्तेन सम्मतोऽयं विग्रहः।

(४) चतुर्थे विग्रहे “जानक्या रामचन्द्रो यस्यां सा \[गाथा\] जानकीरामचन्द्रा”। अत्र विनाऽपि सहयोगे तृतीया। यथा “वृद्धो यूना तल्लक्षणश्चेदेव विशेषः” (पा.सू. १-२-६५) इति सूत्रे सहशब्दाभावेऽपि पाणिनिः “यूना” इति तृतीयान्तं पदं पपाठ। यथा कौमुदीकारेण लिखितम् – “विनाऽपि तद्योगं तृतीया वृद्धो यूनेत्यादिनिर्देशात्” (वै.सि.कौ. ५६४)।

(५) पञ्चमे कल्पे “जानक्यै रामचन्द्रो यस्यां सा \[गाथा\] जानकीरामचन्द्रा”। यतो हि “काव्यं रामायणं कृत्स्नं सीतायाश्चरितं महत्” (वा.रा. १-४-७)। अतः जानक्यै सीतातुष्टय एव रामचन्द्रेण शतकोटिरामायणे सर्वा लीलाः कृता इति वाल्मीकिसम्मतो विग्रहः।

(६) षष्ठे समासविग्रहे “जानक्याः \[अधीयानः\] रामचन्द्रो यस्यां सा \[गाथा\] जानकीरामचन्द्रा” इत्यत्र “जानक्याः” इति पदे पञ्चमी। यतो ह्यध्यात्मरामायणे श्रीहनुमता सह रामचन्द्रोऽपि सीताया रामरहस्यमधीते।

(७) सप्तमविग्रहे “जानक्या रामचन्द्रो यस्यां सा \[गाथा\] जानकीरामचन्द्रा” इत्यत्र “जानक्याः” इति पदे षष्ठी। जानक्या रामचन्द्रेण नित्यसम्बन्धः। उक्तञ्च रामरक्षास्तोत्रे “सीतायाः पतये नमः” (रा.र.स्तो. २७)।

(८) अथाष्टमे विग्रहे “जानक्यां रामचन्द्रो यस्यां सा \[गाथा\] जानकीरामचन्द्रा”। अत्र “आधारोऽधिकरणम्” (पा.सू. १-४-४५) इत्यनेन जानकी रामचन्द्रस्याधारः “सप्तम्यधिकरणे च” (पा.सू. २-३-३६) इत्यनेन च जानकीप्रातिपदिकात्सप्तमी। भगवती जानकी रामचन्द्रस्यौपश्लेषिको वैषयिकोऽभिव्यापको वाऽऽधारः। औपश्लेषिकाधारपक्षे “कटे आस्ते” इतिवद्रामचन्द्रः जानक्युपश्लिष्टः। वैषयिकाधारपक्षे “आकाशे पक्षी” इतिवद्रामचन्द्रः जानक्याम्। अभिव्यापकाधारपक्षे “सर्वस्मिन् आत्मा” इतिवत् जानक्यामर्थात्सीताहृदये रामचन्द्रः।

अग्रे विदुषः प्रमाणम्।

  


