+++
title = "000 Sukhada"

+++
[[Sukhada	2014-03-06, 12:14:21 [Source](https://groups.google.com/g/bvparishat/c/1GoTSFKx8nw)]]



सादरं प्रणम्य,  
  

निवेद्यते यद् अधोलिखितयोर्वाक्यपदीयस्य तृतीयकाण्डे विद्यमानयोः कारिकयोः समानकारकत्वविषये प्रोच्यते आहोस्वित् समानविभक्तिविषये?  

 प्रधानेतरयोर्यत्र द्रव्यस्य क्रिययोः पृथक् ।  

 शक्तिर्गुणाश्रया तत्र प्रधानं अनुरुध्यते । । ३.७.८१ । ।  
 प्रधानविषया शक्तिः प्रत्ययेनाभिधीयते ।  
 यदा गुणे तदा तद्वदनुक्तापि प्रकाशते । । ३.७.८२ । ।  

  

उदाहरणानि --  
 १. पक्तवा **ओदनं** भुङ्कते देवदत्तः।  
 २. चन्द्रापीडस्तु समुपसृत्य पूर्ववदेव **तां** महाश्वेताप्रणामपुरःसरं दर्शितविनयः प्रणनाम । (कादम्बरी)  
 ३. तदाकर्ण्य निजजननीं ज्ञात्वा **ताम**हं दण्डवत्प्रणम्य **तस्यै** मदुदन्तमखिलमाख्याय धात्रीभाषणफुल्लवदनं विस्मयविकसिताक्षं जनकमदर्शयम् । (दशकुमारचरितम्)  
  
उदाहरणानि इमानि अवलोकयामश्चेत् प्रथमद्वितीयवाक्ययोः क्रमशः "ओदनम्" "ताम्" च समानकारकत्वं समानविभक्तिकत्वं च लभ्यते परं तृतीये वाक्ये क्रमशः "ताम्" इत्यत्र "तस्यै" इत्यत्र च सत्यपि समानकारके विभक्तिरसमाना,
अतोऽत्र शङ्केयं जायते यत् सर्वेषामेतेषां वाक्यानां साधुत्वम् आभ्यां कारिकाभ्यां वक्तुं शक्यते वेति?

  

सविनयम्,  

सुखदा  

  

