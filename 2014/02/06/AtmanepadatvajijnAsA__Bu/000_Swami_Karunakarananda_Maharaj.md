+++
title = "000 Swami Karunakarananda Maharaj"

+++
[[Swami Karunakarananda Maharaj	2014-02-06, 11:04:20 [Source](https://groups.google.com/g/bvparishat/c/Bu1kOvwkcKw)]]



अयि भोः,  
सर्वेभ्यः स्वस्ति ।  
किरातार्जुनीये सप्तदशमे सर्गे त्रिषष्टितमे श्लोके ‘आजघ्ने’ इति पदस्य आत्मनेपदित्वं विचार्यमिति वदति मल्लिनाथसूरिः । तत्र ‘आङो यमहनः’ इत्यत्राकर्मकाधिकारात् ‘स्वाङ्गकर्मकाच्च’ इति वक्तव्यात् इति वदति । सिद्धान्तकौमुद्यामपि ‘कथं तर्हि आजघ्ने विषमविलोचनस्य वक्ष इति भारविः? आहध्वं मा रघूत्तममिति भट्टिश्च? प्रमाद एवायमिति भागवृत्तिः । प्राप्य इति अध्याहारो वा ।’ इति निर्णीतम् ।  
तत्र किम् ‘अपाच्चतुष्पाच्छकुनिष्वालेखने’ इति सूत्रस्थस्य ‘शप उपालम्भे’ इति वार्तिकस्य व्याख्यानावसरे .**.........ऽकर्तृगेऽपि फले .......आत्मनेपदं वक्तव्यम् इति यद् दीक्षितमहोदयेनोक्तं तदपि परिगृहीतव्यम् न वा इति मे प्रश्नः ।** यत उपरि उदाहृते श्लोके अर्जुनस्य विषमलोचनहृदि यत्ताडनं तस्य परिणामस्तु अर्जुनहस्ते एव अनुभूतः न तु शिववक्षसि इति कवेराशयः स्यात् । कनकशिलानिभमिति काठिन्यद्योतकमपि तदेवाभिव्यनक्ति। तेन ‘स्वाङ्गकर्मकाच्च’ इति सूत्रस्थं स्वाङ्गत्वम् अर्जुने सम्भवति एव । यदि .........ऽकर्तृगेऽपि फले ....... इति स्वीक्रियते तर्हि अत्रापि न सम्भवति ताडनफलस्य कर्तृगाकर्तृगाविवक्षितत्वात् ।  
  
नारायणस्मरणम्  
  
स्वामी करुणाकरानन्दपुरी

