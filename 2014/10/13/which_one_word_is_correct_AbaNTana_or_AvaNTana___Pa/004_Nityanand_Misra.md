+++
title = "004 Nityanand Misra"

+++
[[Nityanand Misra	2014-10-14, 06:37:09 [Source](https://groups.google.com/g/bvparishat/c/PaYDn1A8FIs)]]



  
  
On Monday, October 13, 2014 10:23:11 PM UTC+5:30, jyotiraj.2009 wrote:

> 
> > 
> > Respected sir, i m using this word in my PhD, i wrote a sentence > thereजन्म व जाति के आधार पर विद्या का आबण्टन उचित नहीं है । this is > theparticularcontext in which i m using such word. >
> 
> > 
> > Is it right ?o r should i write आवण्टनinstead ofआबण्टन? >
> 
> > 
> > 
> >   
> > 

  

महोदय (महोदये?)

संस्कृत में शब्द का शुद्ध स्वरूप वकारयुक्त ‘आवण्टन’ ही है, बकारयुक्त ‘आबण्टन’ नहीं है। चूँकि आप इसका प्रयोग मानक हिन्दी में कर रहें (रहीं?) हैं, अतः मानक हिन्दी के नियमों का ही पालन ही यहाँ उचित होगा।

अवधी और ब्रजभाषा में प्रायः तत्सम शब्द अथवा उत्तरपद के प्रारम्भिक वकार को बकार आदेश होता है, यथा ‘वन’ को ‘बन’, ‘वारि’ को ‘बारि’, ‘रघुवीर’ को ‘रघुबीर’ कहा जाता है। परन्तु शब्द के बीच में स्थित वकार को यह आदेश कदाचित् ही होता है। यथा ‘अवगाह’ को अवधी में ‘अवगाह’ ही कहा जाता है, ‘अबगाह’ नहीं। ‘अवगाहिं शोक समुद्र सोचहिं नारि नर ब्याकुल महा’ (मानस २/२७६/९)। यदि वकार उपसर्ग के पश्चात् आए तो कहीं-कहीं बकार आदेश होता है, और कहीं-कहीं नहीं होता है। यथा ‘सप्ताबरन भेद करि जहँ लगि रहि गति मोरि’ (मानस ७/७९/ख) यहाँ हो गया। (आवरण -> आबरन) परन्तु ‘तीरथ आवाहन सुरसरि जस’ (मानस २/२४८/३) यहाँ नहीं हुआ (आवाहन -> आवाहन)। 

जहाँ तक राजभाषा या मानक हिन्दी का प्रश्न है, पूर्वोक्त अवधी और ब्रज के नियम मानक हिन्दी में प्रवृत्त नहीं होते। अतः संस्कृत का तत्सम रूप ही प्रयुक्त होना चाहिये। अतः ‘आवण्टन’ ही उचित है, ‘आबण्टन’ नहीं।

वैसे आपका वाक्य देखकर तो यही कहा जा सकता है आपका प्रयोग ही अनुचित है। ‘वण्टन’ शब्द का अर्थ है किसी वास्तु का भाग देना। हिन्दी का ‘बाँटना’ शब्द इसी ‘वण्टन’ शब्द से आया है। अपि च, हिन्दी में ‘आवण्टन’ शब्द का प्रयोग प्रशासनिक सन्दर्भ में ही अधिक है, जहाँ इसका अर्थ allotment होता है। प्रायः यह आवण्टन न्यायालय या किसी प्रशासनिक आयोग या सरकार द्वारा ही होता है। यथा भूमि का आवण्टन, आवास का आवण्टन, चुनावचिह्न आवण्टन, 2-G spectrum का आवण्टन, इत्यादि। तो फिर ‘जन्म व जाति के आधार पर विद्या का आवण्टन’ का अर्थ हुआ विद्या को भिन्न-भिन्न भागों में बाँटकर भिन्न-भिन्न जातियों को उनके पूर्वनिर्धारित भाग की अनुसार देना (\[official\] allotment of knowledge)। यह आपका अभीष्ट अर्थ है ऐसा प्रतीत नहीं होता, हमारे संज्ञान में ऐसा होता नहीं है।

‘जन्म व जाति के आधार पर सरकारी नौकरियों का आवण्टन उचित नहीं है।’ ऐसा प्रयोग अवश्य बन सकता है।



