+++
title = "012 sheetal pokar"

+++
[[sheetal pokar	2014-10-15, 17:05:15 [Source](https://groups.google.com/g/bvparishat/c/0k9NCrIwcHU)]]



**आलभते - अर्थमीमांसा**

  

पाणिनीये धातुपाठे लभ् धातुः प्राप्त्यर्थको वर्तते (डुलभष् प्राप्तौ)। काशकृत्स्नेऽपि प्राप्त्यर्थक एव, न तु हिंसार्थकः ।

  

"अग्निष्टोम आलभ्य: (काशिका ७/१/६५)" - अत्रापि प्राप्त्यर्थकोऽस्ति ।

  

"दक्षिणांसमधि हृदयमालभते (पार.गृ.सू.)" - अत्र स्पर्शे वर्तते ।

  

"आलभेतासकृद्दीनः करेण च शिरोरुहम् (सुश्रुत-कल्पस्थानम् १/१९)" - अत्रापि स्पर्शार्थक एव ।

  

"यः प्रजाकामः पशुकामः वा स्यात् स एतं प्राजापत्यं तूपरमालभेत" अस्य भाष्ये शबरमुनिनाऽपि 'आलभते' इत्यस्य 'उपयुज्यते' इत्यर्थः क्रियते (द्र. मी.१/२/१०) ।

  

"आदिकाले खलु यज्ञेषु पशवः समालभनीया बभूबुः, नालम्भाय प्रक्रियन्ते स्म (चरक-चिकित्सास्थानम् १९/४) " - समालभनीया स्पर्शनीया ।

  

"वसन्ताय कपिञ्जलानालभते (यजु. २४/२०) " - अत्र महीधरो वदति "आलभते नियुनक्ति" इति ।

  

"वसन्ताय कपिञ्जलानालभते, प्रजापतये पुरुषान् हस्तिन आलभते (यजु. २४/२०,२९) - इत्यस्मिन् विषये कात्यायन-श्रौतसूत्रे(२०/६/९) लिख्यते - कपिञ्जलादीनुत्सृजन्ति पर्यग्निकृतान् । अर्थादत्र "आलभते उत्सृजति(त्यजति)" ।

  

अत्रैव उव्वट-महीधर-भाष्येऽपि लिख्यते - "तेष्वारण्याः सर्व उत्स्रष्टव्याः, न तु हिंस्याः" ।

  

यजुर्वेदस्य त्रिंशोऽध्याय पुरुषमेधयागे विनियुक्तोऽस्ति ।

  

"ब्रह्मणे ब्राह्मणम् (आलभते)... (यजु. ३०/५-२०)" - इत्यत्रापि कात्यायन-श्रौतसूत्रे (२१/१/१२) लिखितमस्ति -" कपिञ्जलादिवत् उत्सृजन्ति ब्रह्मणादीन् " ।

  

यजु. ३०/२२ मन्त्रस्य व्याख्यानवेलायां महीधरोऽपि लिखति - " पर्यग्निकरणानन्तमिदं ब्रह्मणे इदं क्षत्रायेत्येवं सर्वेषां यथास्वं देवतोद्देशेन त्यागः । ततः सर्वान् ब्रह्मणादीन् यूपेभ्यो विमुच्योत्सृजन्ति" ।

  

"आ+लम्भ्" तु हिंसार्थे शास्त्रेषु दृश्यते, परम् "आ+लभ्" कुत्रापि हिंसार्थे मया न दृष्टः ।(यदि केनदिल्लभ्येत तर्हि कृपया सूचयेन्माम्) ।

  

"पशुना यजेत" अत्रापि "यजेत आलभेत, न तु आलम्भेत" ।

  

अत्र पुरुषमेधयागे पुरुषस्योत्सर्जनं क्रियते तत्तु स्पष्टमेवास्ति, किन्तु दुर्गापूजायां नरबलौ पुरुषस्य वधः कुत आयातस्तदधुना चिन्तामर्हति ।

  

"आदिकाले खलु यज्ञेषु पशवः समालभनीया बभूबुः, नालम्भाय प्रक्रियन्ते स्म (चरक-चिकित्सास्थानम् १९/४) " इत्यनेन स्पष्टमस्ति यत्पुराकाले यागेषु हिंसा न भवति स्म । संहितायामपि हिंसाप्रतिषेधार्थे शतशः प्रमाणानि सन्ति । अन्यत्रापि शास्त्रेषु बहुत्र यागेऽपि हिंसायाः प्रतिषेधः कृतो वर्तते । अतो दुर्गापूजायां नरबलिः स्यान्न वेति सुधीभ्यश्चिन्तां समर्प्य विरमामि । ओम् ।



