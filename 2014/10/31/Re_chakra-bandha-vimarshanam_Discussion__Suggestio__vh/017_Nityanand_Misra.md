+++
title = "017 Nityanand Misra"

+++
[[Nityanand Misra	2014-11-06, 09:39:29 [Source](https://groups.google.com/g/bvparishat/c/vhPzF02_azA)]]





‘दर्शनदक्षताकृतिरथे’ इत्यनेन ‘दर्शनं नाम रथे’ इत्यर्थो न सङ्गच्छते।‘दर्शनदक्षताकृतिरथे’ इत्यत्र कः समासः कीदृग्गर्भश्च। यदि ‘दर्शने दक्षः दर्शनदक्षः’, ‘तस्य भावः दर्शनदक्षता’ इति विवक्षति भवान् तर्हि ‘दर्शनदक्षता’ हि भावो न कर्त्ता। तस्याः ‘कृतिः’ कथं सम्भवेत् ‘दर्शनदक्षताकृति’ इति समासश्च कथमुपपद्येत।

‘वाचंयमे साधिमा’ इत्यत्र ‘साधिमा’ हि भावः। ५-१-१२२ ‘पृथ्वादिभ्य इमनिज्वा’ इत्यत्र ‘तस्य भावः’ इत्यनयोरनुवृत्तेः। ‘काव्यम्’ इति हि कर्म। तन्न भावः। तस्मात्कथं भाववाचकशब्दः कर्मणो विशेषणम्। ‘काव्यं साधिममूर्त्तरूपम्’, ‘काव्यं साधिमावच्छिन्नम्’ वेति विवक्षायां सत्यां ‘काव्यं साधिमा’ इति सामानाधिकरण्यं न स्यात्। काव्यं साधिमाधिकरणम्। काव्यं साधिमा न। गुणगुणिनोः सामानाधिकरण्यं न भवति। ‘गोत्वावच्छिन्नो गौः’ खलु न हि गोत्वं गौः। ‘यस्मिन् वचःसाधिमा’ इति पाठे कृते परिहारः।  

एवमेव ‘सर्वक्षमाशौण्डता’ इति भाववाचकशब्दः कथं काव्यस्य कर्मणो विशेषणम्। ‘यस्मिन् क्षमाशौण्डता’ इति पाठे कृते परिहारः।  

अग्रे विद्वांसः प्रमाणम्।

  

