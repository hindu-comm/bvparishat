+++
title = "015 Sivasenani Nori"

+++
[[Sivasenani Nori	2014-08-31, 23:52:14 [Source](https://groups.google.com/g/bvparishat/c/f6FyhOMdZ6k)]]



नमो विद्वद्भ्यः।

  

निरुक्ते (१.१६, अनर्थका हि मन्त्राः इति यत्कौत्सेनोक्तं तस्य निरसनप्रसङ्गे ) एवं पठितम् - " आम्नायवचनात् अहिंसा प्रतीयते " इति। तेन यज्ञे हिंसा नोपपद्यते।

  

तत्र दुर्गाचार्यकृतटीका इत्थमस्ति -

  

यदपि चोक्तं "स्वधिते मैनं हिंसीरित्याह हिंसन्" इति। अत्र ब्रूमः। " आम्नायवचनादहिंसा " एषा " प्रतीयते"। आह। कथमहिंसा। प्रत्यक्षतो हि च्छिद्यते वृक्षः। शृणु। इयमहिंसेयं हिंसेत्यागमात् एतत्प्रतीयते। प्रतिविशिष्टश्चायमेव वैदिक आम्नाय आगम एतत्पूर्वकत्वादन्येषामागमानाम्। स एष कृत्स्न्यस्य जगतः प्रतिविशिष्टाय श्रेयसेऽभ्युद्यतः सन्हिंसायां कर्तारं विनियोक्ष्यत इति कृत एतत्। नूनमियहिंसैव यतोऽस्यां नियुनक्ति कर्तारम्। तदेतदागमप्रत्यक्षमेव यथेयमहिंसेति। अपि चैतदोषधिवनस्पतिपशुमृगपक्षिसरीसृपाः सम्यगुपयुक्ताः सन्तो यज्ञे परमुत्कर्षं प्राप्नुवन्ति। सोऽयमभ्युदय एव सम्पद्यते न हिंसा। तत्र यदुक्तं मैनं हिंसीरित्याह हिंसन्निति न ह्यसौ हिनस्ति। किं तर्हि। अनुगृह्णाति यज्ञविनियोगार्थं विधानतश्छिन्दन्। तस्मादुपपन्नार्थमेवमपि। तत्र यदुक्तमनुपपन्नार्थत्वादनर्थका मन्त्रा इत्येतदयुक्तमिति।

  

मनुस्मृतावपि इदमेव पठ्यते।

  

यज्ञार्थं पशवः सृष्टाः स्वयमेव स्वयंभुवा।

यज्ञोऽस्य भूत्यै सर्वस्य तस्माद् यज्ञे वधोऽवधः ॥ ५.३९॥

औषध्यः पशवो वृक्षास्तिर्यञ्चः पक्षिणस्तथा ।

यज्ञार्थं निधनं प्राप्ताः प्राप्नुवन्त्युत्सृतीः पुनः ॥ ४० ॥

मधुपर्के च यज्ञे च पितृदैवतकर्मणि।

अत्रैव पशवो हिंस्या नान्यत्रैत्यब्रवीन्मनुः ॥ ४१ ॥

एष्वर्थेषु पशून् हिंसन् वेदतत्त्वार्थविद् द्विजः ।

आत्मानं च पशुं चैव गमयत्युत्तमं गतिम् ॥ ४२ ॥

गृहे गुरावरण्ये वा निवसन्नात्मवान् द्विजः।

ना वेदविहितां हिंसामापद्यपि समाचरेत् ॥ ४३ ॥

या वेदविहिता हिंसा नियताऽस्मिंश्चराचरे ।

अहिंसामेव तां विद्याद् वेदाद् धर्मो हि निर्बभौ ॥ ४४ ॥

  

यदि यज्ञे यो हतः स स्वर्गं प्राप्नोति तर्हि यजमानस्य पिता एव अनुबन्ध्यः स्यात् इति शक्यते तर्कयितुं, यथा सर्वदर्शनसंग्रहे। किन्तु स तर्कः न श्रुत्यनुगृहीतः। श्रुत्यनुगृहीततर्क एव स्वीकर्तव्यः। अन्यथा श्रुतिरप्रामाण्यबाधा वर्तते। स्वर्गो न दृश्यते, अस्ति वा नास्ति वा कोनु जानाति। तथैव ईश्वरः। एवमन्येऽपि धर्मादयः। आहत्य चार्वाके मते पतिष्यामः। ऋणं कृत्वा घृतं पास्यामः। एवं माभूदिति श्रुत्यनुगृहीततर्क एव प्रमाणतां गन्तुमर्हति।

  

अयं सारांशः - यतो हि श्रुतिः प्रमाणं श्रुतिवचनात् यज्ञे हिंसा नास्त्येव॥

  

इति बुधजनविधेयः

शिवसेनानीः



