+++
title = "000 Siddhartha Krishna"

+++
[[Siddhartha Krishna	2014-08-04, 16:31:47 [Source](https://groups.google.com/g/bvparishat/c/I6lo8zI4fsU)]]



समादरणीयाः विद्वांसः, आश्रमेषु राजगृहेषु धनिकगृहेषु वा पाचकेन ब्राह्मणेनैव भाव्यम् – इतीयं पद्धतिर्दृश्यते साम्प्रतम्। किं केनचिदपि विद्वद्वरेण्येन क्वचिदपि प्रामाणिके कस्मिंश्चिच्छास्त्रविशेषे ब्राह्मणेनैव पाचककृत्यं निर्वहनीयमिति विधानमथवा क्वचिद्ब्राह्मणस्य पाचकत्वेन निरूपणं दृष्टं वा? महाभारते ह्यज्ञातवासावसरे भीमसेनेन विराट्-देशे पाचककृत्यं कृतमिति दृश्यते, तत्र तु न क्वचिदपि तेन ब्राह्मणतया क्षत्रियतया वा स्वपरिचयः कारितः। पाचककृत्यस्य परिचर्यान्तर्गतत्वे तु “परिचर्यात्मकं कर्म शूद्रस्यापि स्वभावजम्” इति स्मृतेः किमितीदं कर्मापीतरपरिचर्याकर्मवच्छूद्रस्य न स्यात्? कृपया समाधानेनानुगृह्णन्तु जनमिमम्। शतशः धन्यवादाः... विद्वच्चरणचञ्चरीकः सिद्धार्थः

