+++
title = "020 VKG"

+++
[[VKG	2014-08-08, 06:21:04 [Source](https://groups.google.com/g/bvparishat/c/I6lo8zI4fsU)]]



अयि भो विद्वत्तल्लजाः  
  
जातिधर्मविषयिणी चर्चा प्रवृत्ता इति, अनिच्छुकेनापि मया कश्चनाभिप्रायः व्यज्यते।

अप्रतिग्रहनियमभाक् स्यात् विप्र इति, नियमवाक्यानि सहस्रशः प्राप्यन्ते। अध्यापन, प्रतिग्रह, याजनादिकं त्रयं तस्य जीविकोपाया इति अनेकेषां मुनीनामभिप्रायः।

  

प्रतिग्रहो यदि जीविकाया अगतिकस्स्यात्, तर्हि उत्तमेभ्यः (कर्म, शील, जात्यादिभिः) ग्राह्य इति च सामान्यो नियमः। अत्र प्रतिग्रह शब्देन दानरूपेण प्रत्तस्य वस्तुन एव प्रसङ्गः, नान्यथा। (सेवां विधाय, धनं गृहाण इति क्वचिदपि विप्रधर्मेषु नोच्यते।)

प्रतिग्रहदोषापाकरणाय बहवो मन्त्राः, विधयश्च विहिताः (सप्तदशवारापान प्रभृतयः) येन तद्दोषापनुत्तिस्स्यात्। पुनश्च प्रतिग्रहेण, दातुर्दोषचयः प्रतिग्रहीतारं प्रविशतीति धिया, दोषापनयन प्रसङ्ग स्साधीयान्।

  

एवंविध प्रतिग्रहेण, लोके अनादरो भवतीति भिया, अन्यधर्मे सेवादिके बहवो प्रवर्तन्ते। अस्य मूलं मृग्यम्। (वैद्य, पाचक, गणक, नर्तक, गायक, नापितादि वृत्तय एवंविधाः खलु।) अमात्यत्वे तावान् दोषो नास्तीति , नियोजमनङ्गीकृत्य कतिपये पूर्वतनाः अजीवन्।

  

यदि सेवा वृत्तिषु विधिरेव नास्ति, निषेधोपि वर्तते चेत्, प्रायेण प्रसङ्गोयमनुपपन्न इति भाति। कालेन महता लोके बह्व्यः परिवृत्तयो भवन्ति, यास्वयमन्यतमः परिणामः। तद्विषये चर्चा कथमुपपद्यत इति प्रश्नः विदुषां दृष्टिपथे समानीयताम्।

  

प्रणामः

वंशीकृष्ण घनपाठी



