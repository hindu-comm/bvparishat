+++
title = "005 Nityanand Misra"

+++
[[Nityanand Misra	2014-01-30, 09:07:13 [Source](https://groups.google.com/g/bvparishat/c/QdZTHGCznsE)]]



  
  
On Wednesday, January 29, 2014 8:17:47 PM UTC+8, Dr. Tirumala Kulakarni wrote:

> आदरणीयाः भट्टमहोदयाः  
>   
> धन्यवादाः । सरस्यति इति नामधातुः स्यात् वा?  
>   
> TK  
>   

  

Please excuse any typos.

  

“सरसी असि” इति प्रथमं समाधानम्। सरसी सरोवरः। यथा लघुत्रयीबृहत्त्रय्योः – “सरसीष्वरविन्दानाम्” (र.व. १-४३), “सरसीः परिशीलितुं मया” (नै.च. २-४०)। त्वं भक्तिपिपासुजीवानां कृते पीयूषसरसी असि इति भावः।

“सरसि असि” इति द्वितीयं समाधानम्। सरः सरोवरः तस्मिन् सरसि। त्वं सरसि भक्तानां मानससरोवरे विद्यसे इति भावः।  

सरस्यमिवाऽचरसि इति तृतीयं समाधानम्। किं नाम सरस्यम्। सरसि भवं सरस्यम्। अपि प्रातिपदिकस्यास्य प्रयोगो विद्यते। बहवः सन्ति। “नमः॒ सूद्या॑य च सर॒स्या॑य च॒ नमो॑ ना॒द्याय॑ च वैश॒न्ताय॑ च” (कृ.य.वे.तै.सं. ४-५-७-१), “सूद्याभ्यः॒ स्वाहा॑ सर॒स्याभ्यः॒ स्वाहा॑” (कृ.य.वे.तै.सं. ७-४-१३-१), “नमः॒ कुल्या॑य च सर॒स्या॑य च॒” (शु.य.व.वा.मा.सं. १६-३७, शु.य.व.वा.का.सं. १७-१५)। वाजसनेयिसंहितामन्त्र उवटमहीधरौ “सरसि भवः सरस्यः तस्मै सरस्याय” इत्याहतुः। सरस्यप्रातिपदिकात् “सर्वप्रातिपदिकेभ्य आचारे क्विब्वा वक्तव्यः” (वा. ३-१-११) इत्यनेन क्विपि ककारस्य “लशक्वतद्धिते” (पा.सू. १-३-८) इत्यनेनेत्सञ्ज्ञायां “तस्य लोपः” (पा.सू. १-३-९) इत्यनेन लोपे पकारस्य “हलन्त्यम्” (पा.सू. १-३-३) इत्यनेनेत्सञ्ज्ञायां तेनैव सूत्रेण लोप इकारस्य “उपदेशेऽजनुनासिक इत्” (पा.सू. १-३-२) इत्यनेनेत्सञ्ज्ञायां तेनैव सूत्रेण लोपे वकारस्य “वेरपृक्तस्य” (पा.सू. ६-१-६७) इत्यनेन लोपे सर्वापहारिलोपे “सरस्य” इत्येव। ततः “सनाद्यन्ता धातवः” (पा.सू. ३-१-३२) इत्यनेन जातायां धातुसञ्ज्ञायां लटि शपि सिपि “सरस्यसि”। सरस्यं कमलमिवाचरसि। कथम्। सगुणलीलायां दिव्यरूपेण प्रकटीभूयालौकिकचरितसुगन्धिं तनोषि। सगुणावतारः कमलवदिति मानसकारा अप्याहुः – “फूलें कमल सोह सर कैसा। निर्गुन ब्रह्म सगुन भएँ जैसा॥” (मा ४-१७-२)।  

यद्वा "सरस्यसिरासि" इत्यत्र "सरस्यसिरा असि" इति पदच्छेदः। का नाम सरस्यसिरा। सरस्यं कमलमिति पूर्वमेवोक्तम्। सिरा नाडी (अवलम्बः शब्दकल्पद्रुमः)। सरस्यानां सिरा इति सरस्यसिरा। कमलानां सहस्राराज्ञाविशुद्ध्यनाहतमणिपुरस्वाधिष्ठानमूलाधारचक्राणां सिरा प्रधाननाडी सुषुम्ना इति भावः। त्वं सरस्यसिरा सुषुम्नानाडी असि इति भावः। इति श्रीवैष्णवदासप्रोक्तं तन्त्रसम्मतं चतुर्थं समाधानम्।  

लिपिकारप्रमादजनितदोषः इति पञ्चमं समाधानम्। अस्मिन् पक्षेऽत्र समवलोकनीयम् –Dalal, C. D., Sastry R. A. (eds.). The Kāvyamīmāṁsā of Rājaśekhara (1934). Oriental Institute, Baroda \[3rd Edition\]. pp. 164. “The root of the verb सरस्यसि in line 23 is not found in the धातुपाठ of Pāṇini. It may be, therefore, read as समस्यसि.”

षष्ठं समाधानं हरिनारायणभट्टवर्येणोक्तमेव।  

अग्रे गुरवः प्रमाणम्।

  

