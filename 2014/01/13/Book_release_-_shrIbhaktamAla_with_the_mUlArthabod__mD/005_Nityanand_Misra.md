+++
title = "005 Nityanand Misra"

+++
[[Nityanand Misra	2014-01-15, 03:35:15 [Source](https://groups.google.com/g/bvparishat/c/mDO7w7GkAPI)]]



  
  
On Tuesday, January 14, 2014 10:24:00 PM UTC+8, vasantkumar bhatt wrote:

> 
> > 
> > सम्माननीय डॉ. श्रीनित्यानन्द मिश्र जी, सादर नमस्कार ।  
> मुझे पूज्य जगद्गुरु श्री रामभद्राचार्य जी विरचित अष्टाध्यायी की > गद्य-पद्यमयी व्याख्या यदि प्राप्त करनी हो तो उसके लिए कहाँ पत्राचार - > संपर्क करना चाहिए - वह बताने का कष्ट कीजिए ।। एवमेव,रामचरितमानस की > प्रामाणिक प्रति भी प्राप्त करने की इच्छा है । कृपया आवश्यक जानकारी > दीजिये ।।  
> वसन्तकुमार भट्ट  
> > 
> > 

  

गुर्जरभूमिगौरव वसन्तकुमारभट्टजी,



वर्त्तमान समय में अष्टाध्यायी पर गुरुदेव द्वारा विरचित संस्कृतपद्यटीका (“राघवतोषिणी”) और संस्कृतगद्य टीका (“रामभद्रीया वृत्ति”) की केवल ३-४ टङ्कित प्रतियाँ (typed manuscripts) ही उपलब्ध हैं। दोनों टीकाएँ एक ही साथ हैं और दो खण्डों में लगभग २००० पृष्ठों में टङ्कित हैं। आवरणपृष्ठ और ५१६वें टीकापृष्ठ के छायाचित्र इस संदेश के साथ संलग्न हैं। एक टङ्कित प्रति गुरुदेव के चित्रकूट स्थित तुलसीपीठ आश्रम में है, संभवतः अन्य प्रतियाँ सम्पूर्णानन्द संस्कृत विश्वविद्यालय में (जहाँ से इस कार्य पर गुरुदेव को १८ वर्ष पूर्व विद्यावाचस्पति की उपाधि मिली थी) और रामयत्नशुक्लजी (भूतपूर्व व्याकरणविभागाध्यक्ष, सम्पूर्णानन्द संस्कृत विश्वविद्यालय) के पास हैं – दास को एक ही प्रति के दर्शन हुए हैं।



दौर्भाग्यवश टङ्कित प्रतियों में अनेक अशुद्धियाँ (scribal and typographic errors) हैं, और इनके सम्पादन में कुछ वर्षों का समय लगेगा। “अध्यात्मरामायणेऽपाणिनीयप्रयोगाणां विमर्शः” (अ.रा.अ.प्र.वि., जिसके कुछ मूल टङ्कित पृष्ठों और आगामी द्वितीय संस्करण के पृष्ठों की प्रति संलग्न है) के सम्पादन में इस दास को तेरह महीने लगे (ग्रन्थका प्रणयन मात्र तेरह दिनों में हुआ था!) – टङ्कित प्रतियों में ही राघवतोषिणी और रामभद्रीया वृत्ति का संयुक्त कलेवर अ.रा.अ.प्र.वि. के कलेवर से दस गुना है, इसके अतिरिक्त गुरुदेव ने पिछले दो वर्षों में और भी बहुत कुछ लिखवाया है। इन दोनों संवर्धित टीकाओं को हिन्दी टीका “रामप्रसादिनी” के साथ आठ खण्डों में प्रकाशित किया जाएगा – ऐसा गुरुदेव का संकल्प है। “रामप्रसादिनी” अभी भी रची जा रही है, परन्तु गुरुदेव के अनेक शैक्षणिक, सामाजिक और धार्मिक कार्यों में व्यस्त रहने के कारण और व्याकरण जानने वाले लिपिकार (scribe) के अभाव के कारण कार्य की गति बहुत धीमी है।



“वृत्तित्रयोपेता अष्टाध्यायी” न्यूनातिन्यून ५००० पृष्ठों में होगी और ८००० पृष्ठ तक भी इसका कलेवर हो सकता है। संस्कृत व्याकरण के इतिहास में यह एक अप्रतिम कार्य होगा, और इसके प्रकाशन में इस दास का यथासंभव योगदान होगा।



सादर, नित्यानन्द मिश्र

  

