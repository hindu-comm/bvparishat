+++
title = "005 Nityanand Misra"

+++
[[Nityanand Misra	2014-12-22, 22:53:25 [Source](https://groups.google.com/g/bvparishat/c/vM4uEmJy3-E)]]



  
  
On Monday, December 22, 2014 9:30:34 PM UTC+5:30, विश्वासो वासुकेयः wrote:

> 
> > 
> > अङ्ग, कृपयेतोऽपि विषदीकुरु। >
> 
> > 
> >   
> > 
> > 
> > मयैवमचिन्तयि -
> > 
> > 
> >   
> > 
> > 
> > कर्मणिप्रयोगे चिकीर्षिते - गृह् + झ → (चिण् भावकर्मणोः॥ इति) गृह् +‌ > चिण् + झ → (चिणो लुक्॥ इति) गृह् + चिण् → ग्राहि → अडागमः अग्राहि। >
> 
> > 
> >   
> > 
> >   
> > 

  

तत्र भवद्भिः सूत्रार्थो न समग्राहि। भावकर्मप्रक्रियाश्च न समग्राहिषत।

‘चिण् भावकर्मणोः’ (पा॰सू॰ ३.१.६६) इत्यत्र ‘चिण् ते पदः’ (पा॰सू॰ ३.१.६०) इत्यतः ‘ते’ इत्यनुवर्त्यते। तस्मात् ‘झ’प्रत्यये परे ‘चिण् भावकर्मणोः’ (पा॰सू॰ ३.१.६६) इति सूत्रं न प्रवर्तते। च्लेश्चिणभावे ‘च्लेः सिच्’ (पा॰सू॰ ३.१.४४) इति प्रवर्तते।

काशिका – धातोः परस्य च्लेः चिणादेशो भवति भावे कर्मणि तशब्दे परतः।

सिद्धान्तकौमुदी – च्लेश्चिण्स्याद्भावकर्मवाचिनि तशब्दे परे।

अनु ग्रहँ उपादाने (धा॰पा॰ १५३३) → अनु ग्रह् → भावकर्मणोः (पा॰सू॰ १.३.१३) → लुङ् (पा॰सू॰ ३.२.११०) → अनु ग्रह् लुङ् → अनु ग्रह् झ → आत्मनेपदेष्वनतः (पा॰सू॰ ७.१.५) → अनु ग्रह् अत → लुङ्लङ्लृङ्क्ष्वडुदात्तः (पा॰सू॰ ६.४.७१) → आद्यन्तौ टकितौ (पा॰सू॰ १.१.४६) → अनु अट् ग्रह् अत → अनु अ ग्रह् अत → च्लि लुङि (पा॰सू॰ ३.१.४३) → अनु अ ग्रह् च्लि अत → च्लेः सिच् (पा॰सू॰ ३.१.४४) → अनु अ ग्रह् सिँच् अत → अनु अ ग्रह् स् अत → स्यसिच्सीयुट्तासिषु भावकर्मणोरुपदेशेऽज्झनग्रहदृशां वा चिण्वदिट् च (पा॰सू॰ ६.४.६२)

चिण्वत्पक्षे ‘ग्रहोऽलिटि दीर्घः’ (पा॰सू॰ ७.२.३७) इति सूत्रं न प्रवर्तते। तत्रत्या काशिका – प्रकृतस्येटो दीर्घत्वमिदम्। चिण्वदिटो न भवति। चिण्वदभावे ‘अत उपधायाः’ (पा॰सू॰ ७.२.११६) सूत्रं न प्रवर्तते ‘ग्रहोऽलिटि दीर्घः’ (पा॰सू॰ ७.२.३७) इति च प्रवर्तते। तस्माद्रूपद्वयम्।

चिण्वत्पक्षे – अनु अ ग्रह् स् अत → आद्यन्तौ टकितौ (पा॰सू॰ १.१.४६) → अनु अ ग्रह् इट् स् अत → अनु अ ग्रह् इ स् अत → अत उपधायाः (पा॰सू॰ ७.२.११६) → अनु अ ग्राह् इ स त → आदेशप्रत्यययोः (पा॰सू॰ ८.३.५९) → अनु अ ग्राह् इ ष त → इको यणचि (पा॰सू॰ ६.१.७७) → अन्व् अ ग्राह् इ ष त → अन्वग्राहिषत।

चिण्वदभावे – अनु अ ग्रह् स् अत → आद्यन्तौ टकितौ (पा॰सू॰ १.१.४६) → अनु अ ग्रह् इट् स् अत → अनु अ ग्रह् इ स् अत → ग्रहोऽलिटि दीर्घः (पा॰सू॰ ७.२.३७) → अनु अ ग्रह् ई स त → आदेशप्रत्यययोः (पा॰सू॰ ८.३.५९) → अनु अ ग्रह् ई ष त → इको यणचि (पा॰सू॰ ६.१.७७) → अन्व् अ ग्रह् ई ष त → अन्वग्रहीषत।

अग्रे जनार्दनहेगडेहरिनारायणभट्टसदृशा विद्वांसः प्रमाणम्।

PS: I gave the incorrect optional form xअन्वग्रहिषत in my earlier post due to a mistake in my \[mental\] derivation which ignored ग्रहोऽलिटि दीर्घः (पा॰सू॰ ७.२.३७). It should be अन्वग्रहीषत as derived above. Apologies for the mistake (it would make a big difference prosodically).  

