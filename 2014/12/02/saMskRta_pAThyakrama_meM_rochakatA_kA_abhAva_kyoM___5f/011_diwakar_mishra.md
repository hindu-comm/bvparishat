+++
title = "011 diwakar mishra"

+++
[[diwakar mishra	2014-12-03, 18:02:49 [Source](https://groups.google.com/g/bvparishat/c/5fuuwDbwXVg)]]



डॉ. अम्बा मैडम द्वारा जानकारी रोचक लगी कि कैसे दूसरे विषयों में परिशिष्ट में विषय सम्बन्धी उद्धरण दिये होते थे । यह तरीका भी अपनाया जा सकता है । पर उसके पहले जरूरी है कि संस्कृत के पाठ्यक्रम में दिखना शुरू हों ।

  

नागराज जी के उठाए बिन्दु भी ध्यान देने लायक हैं । उन्होंने जो बताया है कि कला, शिल्प, राजनीति, दर्शन, अध्यात्म आदि के रूप में वर्गीकरण किया जाना चाहिए इस प्रकार के तथ्यों का, वह उचित है । पर देखा जाए कि इन्हीं विषयों से सम्बन्धित सामग्री बहुतायत से मिलती है । जो नहीं मिलता, वह है तकनीकी ज्ञान का विवरण । एक तरफ़ संस्कृत के लोग कहते हैं कि हमारा विज्ञान बहुत उन्नत था और हमारे ग्रन्थों में मिलता है । दूसरा सबूत माँगता है तो इन्हें पता ही नहीं होता, क्योंकि कहीं पढ़ने को नहीं मिला । सबूत नहीं देने पर मजाक बनाया जाता है कि, जब भी कोई नई खोज होती है उस पर दावा करने लगते हैं पर मिलता कुछ नहीं । ऐसा ही होता था कि जब कहा जाता था कि संस्कृत कंप्यूटर के लिए सबसे उपयुक्त भाषा है । जब पूछा जाए कि कैसे? तो पता नहीं । हमें भी कंप्यूटेशनल लिंग्विस्टिक्स पढ़ने से पहले नहीं पता था ।

  

आपने जो सावधानी बरतने की बात कही उससे भी सहमत हूँ पर उसका स्वरूप थोड़ा भिन्न है मेरे लिए । ब्रह्मास्त्र का विवरण पढ़कर कहना कि हमारे यहाँ परमाणु अस्त्र थे - इससे बचना चाहिए जो कि सत्य हो भी सकता है और नहीं भी । पर जब विमान के पुर्जे पुर्जे को बनाने का विवरण, उनकी माप के साथ स्पष्ट रूप से मिलता हो तो संकोच नहीं करना चाहिए । क्योंकि वहाँ उसका विवरण तकनीकी प्रकार का है, उड़नखटोले जैसा, या उड़ने वाली कालीन जैसा जादुई या मंत्रचालित जैसा नहीं है । सिंहासन बत्तीसी की कथा पढ़कर - हमने बोलने वाले रोबोट बना लिये थे - यह कहने से बचना चाहिए । पर विमान में बोलकर समय बताने वाला यन्त्र लगाने के विवरण, या उसे बनाने का विवरण पढ़ाने में संकोच नहीं होना चाहिए । (बाद वाली जानकारी उमेश जी से चर्चा पर आधारित) ।

  

एक विशेष तेज (ऊर्जा) द्वारा पानी का फट जाना, उससे प्राणवायु और उदानवायु निकलना, और उदानवायु का विमान को हल्का करने में प्रयोग होना - इसमें कल्पना की गुंजाइश कम ही लगती है । पर उचित यही है कि हम यह निर्णय न ही दें कि यह खोई तकनीक है, या कल्पना है, या भविष्य का सपना है, या देखो हमारे विद्वानों ने कितने वर्षों पहले इलेक्ट्रोलाइसिस की कल्पना कर ली थी । हम बस प्रकरण बच्चों के सामने प्रस्तुत कर दें । फिर जिसकी जिस ओर रुचि होगी, उस ओर बढ़ेगा और उसे ही समझने देते हैं कि यह विज्ञान है, या तकनीक, या कल्पना । तब वह छात्र आगे चलकर कह सकेगा कि हमारे यहाँ विमान थे इसका सबूत भले अभी हमारे पास न हो पर विमान बनाने की विस्तृत विधि का प्रमाण तो मेरे पास है । उन्हीं में से जिनकी रुचि हो वे उसका प्रयोग करके भी दिखा सकते हैं ।

  

इसके लिए पाठ्यक्रम में बहुत बड़ा बदलाव करने की जरूरत नहीं है । एक कक्षा की पुस्तक में लगभग ३० पाठ होते हैं । उनमें २-३ पाठ इन विषयों से भी शामिल कर लिये जाएँ । वह बहुत गहन ज्ञान है, बच्चे नहीं समझेंगे - जैसे डर से ऊपर निकला जाए । भास्कराचार्य के सभी सिद्धान्त नहीं पढ़ा सकते, उसकी जरूरत भी नहीं है । पर एक छोटा सा प्रकरण - पृथ्वी किस पर टिकी हुई है, किसी चीज पर नहीं, ऐसा कैसे हो सकता है, पृथ्वी में आकृष्ट-शक्ति होती है जिससे सब गिरता हुआ लगता है, आकाश में सभी ग्रह एक दूसरे को खींचते रहते है इसलिए कोई नहीं गिरता - इसे पढ़ाने में भला क्या दिक्कत होगी, और किस बच्चे को समझने में दिक्कत होगी । पाणिनीय शिक्षा पूरी नहीं पढ़ाई जा सकती पर वर्ण-उद्देश अथवा उच्चारण स्थान और प्रयत्न के विवरण का छोटा प्रसंग तो पढ़ाया जा सकता है । शुल्ब सूत्र नहीं पढ़ाया जा सकता पर उसमें से गणित का सरल प्रकरण तो उद्धृत किया जा सकता है ।



