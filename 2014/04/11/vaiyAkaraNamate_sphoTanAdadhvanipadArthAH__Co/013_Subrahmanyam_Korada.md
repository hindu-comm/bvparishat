+++
title = "013 Subrahmanyam Korada"

+++
[[Subrahmanyam Korada	2014-04-17, 23:35:14 [Source](https://groups.google.com/g/bvparishat/c/CojL8Hdmx2g)]]



नमो विद्वद्भ्यः

  

  

एषः विषयो नूतनः । इतोऽपि के भेदाः वैयाकरणानाम् ।  

किञ्च वाक्यस्फोटस्य तज्जातिस्फोटस्य वा मुख्यत्वस्वीकारे के हेतव उच्यन्ते । ----

  

शब्दः नित्यः कार्यश्च - तत्र च नित्य इत्येव मुख्यसिद्धान्तः( यद्यपि नित्यः अथापि कार्यः , उभयथापि शास्त्रं प्रवर्त्यम्- महाभाष्यम् - पस्पशाह्निकम्)--

  

तत्र नित्यशब्दवदे वैखरीध्वनिभिः स्फोटः नित्यशब्दः व्यज्यते - अयं च पक्षः उत्तमाधिकारिणां कृते - वाक्यपदीये ब्रह्मकाण्डे 44 - 101 श्लोकेषु
व्याख्यातः।

  

कार्यशब्दवादमधिकृत्य तत्रैव 102-118 श्लोकेषु व्याख्यातः मध्यमाधिकारिणां कृते। अयमेव कार्यशब्दवादः इति व्यवह्रियते । शब्दः घटपटादिवत् जन्मसहित इति तस्य भावः।

  

कार्यशब्दिकानां मतम् --

  

यस्संयोगविभागाभ्यां करणैरुपजन्यते ।

स स्फोटः शब्दजाः शब्दाः ध्वनयो’न्यैरुदाहृताः॥ 102

  

स्थानप्रयत्नैः वायोः संयोगविभागाभ्यां यः शब्दः प्रथमं जायते सः स्फोटः , अर्थात् वाचकशब्दः। तादृशशब्दजाः शब्दाः ध्वनय इति अन्यैः शब्दानित्यत्ववादिभिः आचार्यैः उच्यन्ते।

कण्ठताल्वादिषु स्थानेषु अ,इ,उ,क इत्यादिशब्दाः जायन्ते , त एव
स्फोटशब्दरूपाः। त एव प्रथमं जायन्ते । तेभ्यः अपरे शब्दाः जायन्ते । ते च ध्वनयः।

  

नित्यशब्दवादे स्फोटशब्दस्य व्यञ्जकाः ये प्राकृतध्वनयः ते कार्यशब्दवादे स्फोटशब्दत्वेन स्वीक्रियन्ते । वैकृतध्वनयश्च ध्वनित्वेन स्वीक्रियन्ते।

  

स्थानेषु प्रथमतः स्फोटःजायते , तस्मात् केचन शब्दाः जायन्ते , त एव ध्वनयः इत्युच्यन्ते।

  

अत्र च अयं प्रक्रिया -

  

अल्पे महति वा शब्दे स्फोटकालो न भिद्यते ।

परस्तु शब्दसन्तानः प्रचयापचयात्मकः॥103

  

प्रथम्ं जाते श्फोटशब्दे अल्पत्वमहत्त्वादिकृतकालभेदः, अर्थात् ह्रस्वाकारादिकालः न भवति। परः द्वितीयःशब्दसमुदायः अधिकदेशव्यापी अल्पदेशव्यापी च भवति।

  

**बाह्यस्फोटः - आन्तरस्फोटः -**---

  

स्फोटरूपः शब्दः द्विविधः -- आन्तरः, बाह्यश्च। तत्तत्स्थानेषु वाय्वाघातेन जातैः नादैः प्रकाशितः श्रवणगोचरश्च बाह्यः। अयं च अभिव्यञ्जकः । व्यक्तिरूपः जातिरूपश्चेति द्विविधः। अयम् अखण्डः नित्यश्च। अस्य श्रवणेन बुद्धौ यः भासते सः आन्तरः - आन्तरस्फोटरूपः। अयं च पदवाक्यरूपः । अयमेव आन्तरस्फोटरूपः वाचकः - बुद्ध्यनुसंहार इति व्यवह्रियते --

  

यदद्न्तः शब्दतत्वं तु नादैरेकं प्रकाशितम्।

तदाहुरपरे शब्दं तस्य वाक्ये तथैकताम्॥ 2-30

  

अन्तः शब्दतत्त्वम् = हृदयस्थं ज्ञानरूपं शब्दतत्त्वम् , एकम् = विभागरहितम्, नादैः = क्रमसहितध्वनिरूपैःभागैः, प्रकाशितम्, तत् श्ब्दं = पदरूपं शब्दम् अपरे आहुः।

तस्य पदस्य एकतां सजातीयभेदं स्वगतभेदराहित्यम् आहुः। तथा वाक्ये एकताम् आहुः।

  

अर्थभागैस्तथा तेषाम् आन्तरो’र्थो प्रकाश्यते।

एकस्यैवात्मनो भेदौ शब्दार्थावपृथक् स्थितौ॥

  

तेषां = आन्तरज्ञानरूपम् अखण्डवाक्यमेव वाचकम् , तच्च वासनारूपेण शब्दार्थोभयात्मकं तिष्ठति इति वादिनां मते तथा =वाक्यमिव , अर्थः=प्रतिभार्थकवाक्यार्थो’पि, आन्तरः=ज्ञानरूपः अर्थभागैः=परिकल्पितपदार्थभागैः, प्रकाश्यते=अभिव्यक्तः क्रियते । शब्दार्थौ = वाक्यवाक्यार्थौ , एकस्य आत्मन एव =एकस्य शब्दतत्त्वस्यैव , अपृथक्स्थितौ= अविभाज्यौ , भेदौ=विशेषौ।

  

वाचकशब्दः बौद्धः , तथा वाच्यो’प्यर्थः बौद्धः।सः अर्थः बाह्येन अर्थेन प्रकाश्यते। उपाधिवशेन अयं बाह्यार्थे कल्पितः पदार्थविभागः आन्तरे बौद्धवाक्यार्थे अरोप्यते। सः वासनावशेन बुद्धौ स्थित्वा व्यवहारहेतुर्भवति। किन्तु वस्तुतः ज्ञानमेव श्ब्दरूपम्।

  

**वाक्यस्फोटः - वाक्यजातिस्फोटः** ---

  

वाक्यस्फोटः इत्यस्य अखण्डवाक्यव्यक्तिस्फोटः इत्यर्थः । अयं नागेशस्य पक्षः, युक्तश्च।

  

हरिणा द्वावपि जातिव्यक्तिपक्षौ वर्णितौ --

  

अनेकव्यक्त्यभिव्य्ङ्ग्या जातिः स्फोट इति स्मृता।

कैश्चिद्व्यक्तय एवास्या ध्वनित्वेन प्रकल्पिताः । 1-93

  

अनेकवर्णव्यक्त्यभिव्यङ्ग्या इत्यर्थः।

  

कैश्चन जातिस्फोटवादिभिः शब्दगतजातिरेव वाचक इति निश्चितः। अस्याः जातेः वर्णव्यक्तय एव , ध्वनित्वेन=व्यञ्जकरूपेण स्वीकृताः।

  

इदं दर्सनं भट्टोजिदीक्षितेन (शब्दकौस्तुभे ) , कौण्डभट्टेन (भूषणसारे ) च स्वीकृतः। ताभ्यां

अस्मिन् विषये उपष्टंभकत्वेन अन्ये’पि श्लोकाः पदकाण्डगतजतिसमुद्देशात् उदाह्रियन्ते --

संबन्धिभेदात् सत्तैव भिद्यमाना गवादिषु।

जातिरित्युच्यते तस्यां सर्वे शब्दा व्यवस्थिताः॥

तां प्रातिपदिकार्थं च धात्वर्थंं च प्रचक्षते।

सा नित्या सा महान् अत्मा तामाहुः त्वतलादयः॥

  

संबन्धिभेदः - उपाधिभेदः, सत्ता - महासत्ता = ब्रह्मरूपिणी - सन्निति अनुगतप्रतीतिविषयभूता , गवादिषु भिद्यमाना = गोत्वादिरूपसत्ताविशेषेण भिद्यमाना ,

वैयाकरणानां मते ब्रह्मरूपमहासत्तायां गोत्वादिरूपसत्ता अस्ति - जातौ जातिः (निस्सामान्यानि सामान्यानि इति तार्किकदर्शनम्)

  

सा महासत्तैव नित्या , महान्, अत्मा इति व्यवह्रियते । पाणिनिश्च तामेव् प्रातिपदिकार्थ इति , धात्वर्थ इति च वदन् तस्मिन्नेवार्थे त्व, तल् (तस्य भावस्त्वतलौ), घञ् (भावे) इत्यादिप्रत्ययान् विदधाति।

  

अत्र बोपदेवस्य श्लोकमप्युदाहरन्ति ( कौस्तुभे, भूषणसारे च) --

  

शक्यत्व इव शक्तत्वे जातेर्लाघवमीक्ष्यताम्।

औपाधिको वा भेदो’स्तु वर्णानां तारमन्दवत्॥

  

आकृत्याधिकरणन्यायेन (आकृतिः पदार्थत्वात् - जै सू) शक्यतावच्छेदके शक्तेरिव शक्ततावच्छेदके’पि तस्याः सत्त्वमिति तस्याः स्फोटत्वव्यवहरः।

उपाधिः आनुपूर्वी , सैव् जातिविशेषाभिव्यञ्जिका इति भेदः।

  

अखण्डवाक्यव्यक्तिस्फोटः --

  

अविकारस्य शब्दस्य निमित्तैर्विकृतो ध्वनिः।

उपलब्धौ निमित्तत्वमुपयाति प्रकाशवत्॥2-94

  

निमित्तैः = ताल्वादिस्थानचलनैः, विकृतः= विकारं प्राप्तः = जातः, ध्वनिः , प्रकाशवत् = दीपादीनां कान्तिरिव ,अविकारस्य = विकाररहितस्य , सब्दस्य = अखण्डव्यक्तिरूपशब्दस्य , उपलब्धौ=प्राप्तौ , निमित्तत्वम्=कारणत्वम् ,उपयाति =प्राप्नोति।

घटे घटत्वजातिः अस्ति । तस्य आश्रयः घटव्यक्तिः। स्फोटः न तादृशः । नित्यः एकश्च। तत्र जातिः नास्त्येव।

दीपप्रकाशः न घटादीन् जनयति । तेषं च सः प्रकाशः न आधारः। किन्तु सः तान् प्रकाशयति। प्रकृते’पि समम्।

ब्रह्मज्ञाने जाते जातिः नश्यति। द्रव्यमेव् / व्यक्तिरेव नित्यः। सा च ब्रह्मरूपा।

  

**वेदान्तिमते जातिः न नित्या - अग्नेः अग्नित्वमपागात् -इति छान्दोग्योपनिषदि।**

  

तस्मात् अखण्डवाक्यव्यक्तिस्फोटपक्षः एव सिद्धान्तः।

  

इतरे विशेषाः प्राकृतध्वनिरित्यादयः स्प्रक्ष्यन्ते।

  

अत्र सर्वेभ्यः दर्शनादिभ्यः स्फोटविषयकविचारः अनुसन्धीयते ।

  

धन्यो’स्मि

  

  

  

  

  

  

  

  

  

  

  

  

  

  

  

  

  

  

  

  

  

  

  

  

  

  

  


  

  

  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Personal Website: [www.korada.org](http://www.korada.org)*  
  
  
  
  

  
  







