+++
title = "015 Subrahmanyam Korada"

+++
[[Subrahmanyam Korada	2014-04-28, 12:54:11 [Source](https://groups.google.com/g/bvparishat/c/CojL8Hdmx2g)]]



**प्राकृतध्वनिः – वैकृतध्वनिः** ---

स्फोटशब्दस्य नित्यत्वम् कुतः ? कालभेदेन शब्दस्य अनित्यत्वं खलु लभ्यते ! ---

**स्फोटस्याभिन्नकालस्य ध्वनिकालानुपातिनः।**

**ग्रहणोपाधिभेदेन वृत्तिभेदं प्रचक्षते ॥ वा प 1-75**

अभिन्नः कालः यस्य सः – कालभेदरहितस्य इत्यर्थः, कालानुपातिनः = व्यञ्जकध्वनीनां कालम् अनुसरतः, स्फोटस्य = स्फोटशब्दस्य , ग्रहणोपाधिभेदेन – बुद्धिरूपस्य व्यञ्जकध्वनिरूपस्य वा उपाधेः भेदेन , वृत्तिभेदं = ह्रस्वदीर्घप्लुतवृत्तीनां , द्रुतमध्यविलम्बितवृत्तीनां च भेदं , प्रचक्षते **भाष्यकाराः।**

नित्यस्य स्फोटशब्दस्य कालकृतनानात्वं अनित्यत्वं वा न लभ्यते । अनित्यपदार्थ एव कालबद्धः अवभासते। तस्य स्फोटस्य वैखरीध्वनयः व्यञ्जकाः । तेषां कालं स्फोटशब्दः अनुसरति। ध्वनेः पृथक् स्फोटशब्दः न प्रत्यक्षगोचरः।

**एकमात्रो भवेद्ध्रस्वः द्विमात्रो दीर्घ उच्यते ।**

**त्रिमात्रस्तु प्लुतो ज्ञेयः व्यञ्जनं त्वर्धमात्रकम्॥ याज्ञवल्क्यशिक्षा**

**अभ्यासार्थे द्रुतां वृत्तिं प्रयोगार्थे तु मध्यमाम्।**

**शिष्याणामुपदेशार्थे कुर्याद्वृत्तिं विलम्बिताम्॥ नारदीयशिक्षा**

सुषुम्नानाडीतः नवबिन्दवः स्रवन्ति चेत् द्रुतवृत्तिः , द्वादशबिन्दवश्चेत् मध्यमा , षोडशबिन्दवश्चेत् विलम्बिता ।

**नाडीविज्ञानं प्रथमाध्याये गान्धर्ववेदे सङ्गीतरत्नाकरे ।**

**नाडी तु धमनिस्सिरा – इत्यमरस्तु वैद्यकनाडीविषयकः**।

तत्र उपपत्तिः –

**स्वभावभेदान्नित्यत्वे ह्रस्वदीर्घप्लुतादिषु।**

**प्राकृतस्य ध्वनेः कालः शब्दस्येत्युपचर्यते॥ वा प 1-76**

स्वभावभेदात् = स्वरूपविशेषात् – प्राकृतध्वनिरेव स्फोटस्य स्वरूपम् इत्यभिमानात्, प्राकृतस्य, ध्वनेः = ध्वनिसम्बन्धी , उच्चारितेषु ह्रस्वदीर्घप्लुतादिषु, कालः = एकमात्रादिकालः , नित्यत्वे = स्फोटस्य नित्यत्वे’पि , शब्दस्येति = स्फोटशब्दस्येति , उपचर्यते = आरोप्यते।

प्रकृतिः = मूलम् , स्फोटशब्दः, तस्माज्जातः प्राकृतध्वनिः । अयं जन्यः। तस्मात् कालः तं परिणमयितुं शक्नोति । तस्मात् एकमात्रादिकालभेदः प्राकृतध्वनेः भवति। अयमेव स्फोटशब्दस्य् बहिः अभिव्यक्तौ कारणम्। स्फोटः ध्वनिश्च क्षीरजलवत् मिश्रितौ (सङ्करः)। तस्मात् पृथक्करणं असाध्यमेव। यतः तौ अविभक्तौ ततः तद्ध्वनिधर्माः स्फोटशब्दे भासन्ते। अनेन प्राकृतध्वनिना हेतुना अकारककारगकारादिरूपं भजते।

**अत एव ह्रस्वाकारस्य , ’अत्’ इति तपरकरणे, दीर्घादिकं न गृह्णाति – ’तपरस्तत्कालस्य’ पा सू 1-1-70**

एवं च प्राकृतध्वनिधर्माः स्फोटशब्दे आरोप्यन्ते। वस्तुतः स्फोटे एते भेदाः न सन्ति। तस्मात् सःनित्यः।

उभयत्रापि काल एव कारणम् – ह्रस्वादिषु , द्रुतदिषु च । यथा ह्रस्वादिभेदः स्फोटशब्दे लक्ष्यते तथा द्रुतादिवृत्तिभेदो’पि लक्ष्यताम् ? –

**शब्दस्योर्ध्वम् अभिव्यक्तेः वृत्तिभेदे तु वैकृताः।**

**ध्वनयः समुपोहन्ते स्फोटात्मा तैर्न भिद्यते॥ वा प 1-77**

स्फोटशब्दस्य् अभिव्यक्तेः, ऊर्ध्वम् = अनन्तरम् , (जायमानाः) वैकृताः ध्वनयः तु , वृत्तिभेदे = द्रुतादिवृत्तिभेदे , अर्थात् अभिव्यक्तस्य स्फोटशब्दस्य तावत्कालपर्यन्तं स्थापने , समुपोहन्ते= कारणम् भवन्ति। तैः वैकृतध्वनिभिः , स्फोटात्मा = स्फोटस्वरूपम् , न भिद्यते।

विकृतिः = बाह्यम् , तस्मात् जाताः वैकृतध्वनयः।

प्राकृतध्वनिभिः व्यक्तीकृते स्फोटशब्दे स्मृते सति तं किञ्चित्कालपर्यन्तं श्रोत्रविषयं कुर्वन्ति वैकृतध्वनयः। स्मृतादेव स्फोटशब्दात् द्रुतादिवृत्तयः भवन्ति।

वैकृतध्वनिभिः स्फोटः भिन्नः नैव भवति ।

अत एव (द्रुतादिवृत्तिभिः स्फोटः नैव भिन्नः इति हेतोः) पाणिनिना कस्यांचन वृत्तौ उच्चारितः अकारः इतरवृतिष्वपि प्रवर्तते।

व्याकरणं प्रधानं विद्यास्थानम् (विद्या=ब्रह्म, तस्य स्थानम्) । तेन मोक्षः सिद्ध्यति –

**वैकृतं समतिक्रान्ता मूर्तिव्यापारदर्शनम्।**

**व्यतीत्यालोकतमसी प्रकाशं यमुपासते ॥1-19**

**तद्व्याकरणमागम्य परं ब्रह्माधिगम्यते॥1-22**

वैकृतं =वैकृतध्वनिकृतम्, मूर्तिव्यापारदर्शनम्=देशकालकृतभेदम्, समतिक्रान्ताः ,अर्थात् स्फोटशब्दे ये न आरोपयन्ति ते वैयाकरणाः, आलोकतमसी = तेजः, तमश्च , अर्थात् तादृशप्राकृतवैकृतध्वनी अपि , व्यतीत्य=अतिक्रम्य , (स्थितम्) यं स्फोटशब्दम् उपासते , तद्व्याकरणामागम्य परं ब्रह्माधिगम्यते (श्लो 22) ।

आलोकः = ज्योतिः ,

**’यस्य कस्यचिदवभासकं तज्ज्योतिःशब्देनाभिधीयते’ इति ’ज्योतिश्चरणाभिधानात् (1-1-24) इति सूत्रे शांकरभाष्यम्।**

प्राकृतध्वनयः कथं स्फोटशब्दं व्यञ्जयन्ति ? –

**इन्द्रियस्यैव संस्कारः शब्दस्यैवोभयस्य वा।**

**क्रियते ध्वनिभिः वादास्त्रयो’भिव्यक्तिवादिनाम्॥1-78**

ध्वनयः श्रोत्रेन्द्रियस्यैव संस्कारं कुर्वन्ति। तादृशं श्रोत्रेन्द्रियं शन्दं गृह्णाति ।(**बौद्धमतम्)**

ध्वनयः शब्दस्यैव संस्कारं कुर्वन्ति । तादृशः शब्दः श्रोत्रेण गृह्यते।(**नैयायिकानाम् मतम्)**

ध्वनयः द्वयोरपि संस्कारं कुर्वन्ति । तादृशं शब्दं तादृशं श्रोत्रेन्द्रियं गृह्णाति ॥

**त्रयः एते पक्षाः मीमांसकैरपि प्रदर्शिताः। स्फोटस्तु नाङ्गीक्रियते**।

स्फोटशब्दप्रकाशकानां ध्वनीनां विषये’पि मतत्रयम् –

**स्फोटरूपाविभागेन ध्वनेर्ग्रहणमिष्यते।**

**कैश्चिद् ध्वनिरसंवेद्यः स्वतन्त्रो’न्यैः प्रकल्पितः॥ 1-81**

आलोकः स्तम्भादीन् प्रकाशयति । स्तम्भेन सहैव आलोकः लक्ष्यते , न तु पृथक्। एवमेव ताल्वादिस्थानेषु उत्पन्नाः ध्वनयः स्फोटं व्यञ्जयन्तो’पि तेन सह अविभक्ता एव लभ्यन्ते।

यथा इन्द्रियाणां नेत्रादीनां स्वरूपम् अस्माभिः न ज्ञायते , तथापि तानि वस्तुग्राहकाणि भवन्ति। तथा प्राकृतध्वनीनां स्वरूपं न ज्ञायते , तथापि ते स्फोटशब्दग्रहणे निमित्तत्वेन स्वीक्रियते।

स्फोटशब्देन सहितो’पि ध्वनिः स्वतन्त्रः। दन्तादिनाशे’पि भाषणे अस्माभिः ध्वनिरेव श्रूयते। दन्तादिसत्त्वे’पि यदा बहवः भाषन्ते तदापि अस्माभिः ध्वनिरेव श्रूयते। पशुपक्ष्यादिरवे’पि ध्वनिरेव श्रूयते।

घटः इत्यत्र चत्वारः ध्वनयः सन्ति । सर्वे’पि ते यौगपद्येन स्फोटशब्दं न प्रकाशयेयुः। एकश्च ध्वनिः न प्रकाशयितुमर्हति \\ तर्हि ध्वनयः कथं वा शब्दं प्रकाशयन्ति ? –

अत्र दृष्टान्तः –

**यथानुवाकः श्लोको वा सोढत्वमुपगच्छति।**

**आवृत्त्या , न तु स ग्रन्थः प्रत्यावृत्ति निरूप्यते॥ 1-82**

दशसन्थाभिः अनुवाकः कण्ठस्थीक्रियते। दशमया आवृत्त्या एव स्वाधीनः सञ्जातः। तथापि

नवावृत्तीनां न तत्र व्यर्थता । किन्तु तद्बलेनैव दशमावृत्त्या स्वाधीनः अभूत्।

प्रकृते दृष्टान्तसमन्वयः –

**प्रत्ययैरनुपाख्येयैः ग्रहणानुगुणैस्तथा।**

**ध्वनिप्र्काशिते शब्दे स्वरूपमवधार्यते॥1-83**

तथा, अनुपाख्येयैः = प्रत्येकं व्यक्तीकर्तुम् अशक्यैः, तथापि , ग्रहणानुगुणैः=स्फोटशब्दप्रकाशने उपायभूतैः, प्रत्ययैः = बुद्धिभिः, ध्वनिप्रकाशिते शब्दे, स्वरूपम्=अक्रमस्फोटशब्दस्वरूपम् , अवधार्यते= स्पष्टतया निश्चीयते।

ध्वनयः स्फोटप्रकाशकाः – घटमानय – अत्र दश ध्वनयः सन्ति। एकेनापि ध्वनिना स्फोटः व्यक्तः भवेत्। अयम् अनुवाकस्य प्रथमावृत्तिरिव। न तावन्मात्रेण सः शब्दः स्पष्टीभवति। घकाराकारादिरीत्या नवध्वनिभिः तस्य अभिव्यक्त्यनन्तरम् अन्त्येन ’अ’ ध्वनिना स स्फोटशब्दः स्पष्टः भवति।

नवध्वनिसहकृतः अन्त्यध्वनिः स्फोटस्य व्यञ्जकः भवति।

**पूर्वपूर्ववर्णानुभवसहकृतया अन्त्यवर्णविषयिण्या बुद्ध्या स शब्दः गृहीतः भवति**।

स्पष्टीकरोति –

**नादैराहितबीजायाम् अन्त्येन ध्वनिना सह।**

**आवृत्तपरिपाकायां बुद्धौ शब्दो’वधार्यते॥ 1-84**

नादैः = पूर्वपूर्वध्वनिभिः, आहितबीजायाम्= समर्पितबीजायाम्, अर्थात् भावनायाम्, आवृत्तपरिपाकायाम्= अभ्यस्तपरिपाकायाम् , बुद्धौ , अन्त्येन ध्वनिना सह, अर्थात् अन्त्यध्वन्यवगमनकाले एव, शब्दः=स्फोटशब्दः, अवधार्यते=निश्चीयते।

बीजमत्र संस्करः।

अन्त्यध्वनिना सह स्फोटशब्दः अभिव्यज्यते । तस्मिन्नेव समये पूर्वपूर्वध्वनयः संस्काररूपेण सहकुर्वन्ति।

पूर्वमीमांसकानां मते वर्णाः नित्याः। वर्णसमुदाय एव् पदम् , तत्समुदायश्च वाक्यम्। वर्णेभ्यः पृथक् पदं वाक्यं वा नास्ति। किन्तु तत्रापि घटपटादिशब्दानां भेदः अभिव्यञ्जकानां ध्वनीनां क्रमं पुरस्कृत्यैव भवति इति अङ्गीकरणीयम् –

**भागवत्स्वपि तेष्वेव रूपभेदो ध्वनेः क्रमात् \_1-92**

अवयवसहितेष्वपि, तेषु = पदवाक्येषु रूपभेदः, ध्वनेः क्रमादेव।

नो चेत् एकैकैन ध्वनिना अभिव्यक्तं पदं न निर्धार्यते। वर्णानां स्वतः क्रमः नास्ति । यदि सर्वे’पि ध्वनयः युगपत् व्यञ्जका भवेयुः तर्हि नदी-दीन , कपि-पिक, राज-जरा , यम=मय इत्यदिषु भेदप्रदर्शनं नैव घटते।

व्यञ्जका ध्वनयः। ते च जन्याः। तेषां क्रमः अस्ति। तस्य क्रमस्य व्यङ्ग्यवर्णे आरोपणेन पदभेदः सिद्ध्यति।

अथ वैयाकरणमतमाह –

**निर्भागेष्वभ्युपायो वा भागभेदप्रकल्पनम् ॥ 1-92**

वा = अथवा , निर्भागेषु=निरवयववाक्येषु , भागभेदप्रकल्पनम्= वर्णः, पदम् इति भागभेदस्य कल्पनम् – अर्थात् ध्वनीनां क्रमेण सिद्धस्य वर्णः , पदम् इति अवयवकल्पनम् , अभ्युपायः= अखण्डस्फोटशब्दज्ञाने उपायः।

अखण्डवाक्यमेव सत्यम् । वर्णपदे कल्पिते इति शाब्दिकानां सिद्धान्तः।

उभयोरपि ध्वनीनां स्वाभाविकस्य क्रमस्य मुख्यशब्दे आरोपः समानः।

मीमांसकमतं विवृणोति द्वाभ्याम् –

**पदभेदे’पि वर्णानामेकत्वं न निवर्तते।**

**वाक्येषु पदमेकं च भिन्नेष्वप्युपलभ्यते॥ 1-71**

अर्कः, अश्वः इत्यादिषु पदं भिन्नम् , अकारस्तु नित्यः(प्रत्यभिज्ञानित्यत्वम्- सो’यं देवदत्तः) एक एव, न भिन्नः। रेफककारौ च तावेव अर्कमर्कटकर्कटशब्देषु।

वर्णेभ्यः पृथक् पदं नास्ति – वर्णा एव पदम् , ते एव वाक्यम्।

**अथ गौरित्यत्र कः शब्दः? गकारौकारविसर्जनीयाःपदम् इति भगवानुपवर्षः(शाबरभ्ष्यम्। तदेव अस्माकमपि इष्टम् इत्यर्थः।**

स्पष्टीकरोति –

**न वर्णव्यतिरेकेण पदमन्यच्च विद्यते।**

**वक्यं वर्णपदाभ्यां च व्यतिरिक्तं न किञ्चन॥ 1-72**

नैयायिका अपि वर्णसमुदायः पदम् , पदसमुदायः वाक्यम् इति मन्वते।

वैयाकरणानां सिद्धान्तः –

**पदे न वर्णा विद्यन्ते वर्णेष्वयवा नच।**

**वाक्यात्पदानामत्यन्तं प्रविवेको न कश्चन॥1-73**

च = किन्तु , वर्णेषु अवयवा न = वर्णेषु अवयवा इव , पदे वर्णा न विद्यन्ते, वाक्यात् पदानाम् , कश्चन, प्रविवेकः=भेदः , अत्यन्तम् न।

न इति इवार्थकः। अन्यत्र नच इत्यस्य स्थाने इव इति पाठः।

वाक्यमेव अर्थबोधकम्। वाक्यात् पदवर्णौ पृथक्क्रियेते (अपोद्धारः=कृत्रिमविभजनम् – 1-24) \| तौ च मिथ्या ।

वर्णाः सत्याः इति मीमांसकमतं वा , पदान्येव सत्यानीति नैयायिकमतं वा न स्वीकार्यम्।

प्रक्रियानिर्वाहार्थः यः मार्गः वैयाकरणैः अनुसृतः स एव सिद्धान्तत्वेन दर्शनान्तरीयैः स्वीकृतः**(मञ्जूषा – स्फोटनिरुपणम्)**

व्यवहारे तु द्वावपि पक्षौ दृश्येते –

**भिन्नं दर्शनमाश्रित्य व्यवहारो’नुगम्यते।**

**तत्र यन्मुख्यमेकेषां तत्रान्येषां विपर्ययः॥1-74**

विपर्ययः=विपरीतबुद्धिः।

किमर्थं स्फोटखण्डनम् मीमांसकैः –

**वर्णातिरिक्तः प्रतिषिद्ध्यमानः**

**पदेषु मन्दं फलमादधाति।**

**कार्याणि वाक्यावयवाश्रितानि।**

**सत्यानि कर्तुं कृत एष यत्नः॥ (कुमारिलः – श्लोकवार्तिके स्फोटवादान्ते)**

समित्तनूनपादाद्यङ्गसहिताभ्यां दर्शपूर्णमासाभ्यां स्वर्गकामो यजेत – इति महावाक्ये (प्रयोगविधौ) समिधो यजति , तनूनपातं यजति (प्रयाजाः) इत्यादीनि अवान्तरवाक्यानि सन्ति। तद्विहितकार्याणि च।

अवान्तरवाक्यरहितं अखण्डं महावाक्यमेव यदि प्रमाणं तर्हि अवान्तरवाक्यविहितकार्याणां का गतिः? तस्मात् स्फोटः प्रत्युक्तः।

हरिणा च पूर्वमेव अयं दोषः परिहृतः –

**अविभक्ते’पि वाक्यार्थे शक्तिभेदादपोद्धृते।**

**वाक्यान्तरविभागेन यथोक्तं न विरुद्ध्यते॥** वा प 2-88

यद्यपि अवान्तरवाक्यम् वा तदर्थो वा नास्ति – अखण्डं महावाक्यं अखण्डो महवाक्यार्थश्च सत्यम् । तथापि महावाक्यगतशक्तिभेदेन अवान्तरवाक्यतदर्थकल्पना बुद्ध्या पृथक्करणेन(अपोद्धारः) क्रियते। तस्मात् प्रयाजादिवाक्यविहितकार्याणां न क्षतिः। पदार्थविषयकन्यायानां च न असङ्गतिः।

पूर्वपूर्ववर्णजनितसंस्कारसचिवः अन्त्यः वर्णः प्रत्यायकः – **शाबरभाष्यम्।**

उभयत्रापि वर्णानाम् आवश्यकता । तर्हि –

**यत्रोभयोः समो दोषः परिहारो’पि वा समः।**

**नैकः पर्यनुयोक्तव्यः तदर्थस्य विचारणे॥** **सांख्यसूत्रानिरुद्धवृत्तिः1-6**

समाप्तः।

धन्योस्मि









  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Personal Website: [www.korada.org](http://www.korada.org)*  
  
  
  
  

  
  







