+++
title = "011 Subrahmanyam Korada"

+++
[[Subrahmanyam Korada	2014-04-14, 22:45:57 [Source](https://groups.google.com/g/bvparishat/c/CojL8Hdmx2g)]]



नमो विद्वद्भ्यः

  

वैयाकरणमते स्फोटनादध्वनिपदार्थाः - श्रीमल्ललितालालितः ---  

  

स्फोटः --

स्फुटति अर्थः अस्मादिति स्फोटः - शब्दः । स्फुट्यटे इति अर्थो’पि स्फोटः --

शब्दार्थप्रत्ययानाम् इतरेतराध्यासात् सङ्करः तत्प्रविभागसंयमात् सर्वभूतरुतज्ञानम् (योगसू 3-17)

शब्द एव अर्थः , अर्थएव ज्ञानम् , ज्ञानमेव शब्दः - गौरिति शब्दः , गौरिति अर्थः , गौरिति ज्ञानम् (व्यासभाष्यम्)।

  

स्फोटः = वाचकः - वर्णस्फोटः = वर्णः वाचकः - कर्मधारयः।

  

**अत्र वर्णपदस्य प्रकृतिः प्रत्ययो वा अर्थः - न तु अक्षरम् इति । वर्णानाम् अर्थवत्ता नास्ति (हयवरट्- भाष्यम्)।**

  

एवं पदस्फोटः वक्यस्फोटः इत्यादि।

  

शाब्दादर्थं प्रतिपद्यामहे - इति प्रयोगः । तत्र वर्णानां वाचकत्वे ’शब्देभ्यः’ इति भवितव्यम्। एकवचनप्रयोगेण च एक एव शब्दः इति ज्ञायते । स च स्फोटः।

  

एवमेव एकं पदम् , एकं वाक्यम् इत्यपि स्फोटमन्तरा न घटते ।

  

**सः स्फोटः अष्टविधः --**

  

वर्णस्फोटः , पदस्फोटः , वाक्यस्फोटः, अखण्डपदस्फोटः, अखण्डवाक्यस्फोटः - इति पञ्च व्यक्तिस्फोटाः।

वर्णपदवाक्यभेदेन त्रयो जातिस्फोटाः ।

  

तत्र वाक्यस्फोटः (नागेशमते- मञ्जूषा) वाक्यजातिस्फोटो (दीक्षितमते- शब्दकौस्तुभे, वैयाकरणमतोन्मज्जने / भूषणसारे) वा मुख्यः ।

  

इतरेषां स्फोटानां तु तैत्तिरीयोपनिषदि पञ्चकोशाधिकरणवत् ( अन्नप्राणादीनाम् उपायभूतत्वम् - ’’ब्रह्म पुच्छं प्रतिष्ठा’ इति सिद्धान्तः) उपायभूतत्वम्।

  

**चातुर्विध्यं शब्दस्य -**

  

परा वाङ्मूलचक्रस्था पश्यन्ती नाभिसंस्थिता ।

हृदिस्था मध्यमा ज्ञेया वैखरी कण्ठदेशगा ॥

  

विखरः शरीरम् , तत्र भवा वैखरी - स्वपरश्रोत्रविषया । मध्यमा एव स्फोटः व्यवहारकारणम् । पश्यन्त्यां योगिनामेव प्रकृतिप्रत्ययविभागः , सा लोकव्यवहारातीता।

परा च शब्दब्रह्म एव ।

  

द्वावुपादानशब्देषु शब्दौ शब्दविदो विदुः ।

एको निमित्तं शब्दानाम् अपरो’र्थे प्रयुज्यते॥ **वा प ब्रह्मकाण्डः 44**

  

**व्याकरणशास्त्रस्य विषयौ स्फोटवैखरीशब्दौ द्वावेव ।**

**  
**

**सत्यः स्फोटः । असत्यः वैखरी । लोके व्यवहर्तृषु पदार्थबोधकत्वेन प्रसिद्धस्य श्रोत्रेन्दियग्राह्यत्वाद्वर्णरूपध्वनिसमूह एव शब्दः । तस्यार्थबोधकतापि अविचारितरमणीयस्यैव शब्दस्य सिद्धा । तादृशस्यैव असत्यस्य शब्दस्य असत्येन मार्गेण व्याकरणेन अन्वाख्यनम्।**

  

उपादानम् = मुख्यकारणम् । वैखरीशब्दः अर्थे प्रयुज्यमानस्य स्फोटशब्दस्य निमित्तम्

**  
**

**अत्र नादः, ध्वनिः , वैखरी इति शब्दाः पर्यायाः --**

**  
**

वितर्कितः पुरा बुद्ध्या क्वचिदर्थे निवेशितः।

करणेभ्यो विवृत्तेन ध्वनिना सो’नुगृह्यते ॥ 47

  

नादस्य क्रमजन्मत्वात् न पूर्वो नापरश्च सः।

अक्रमः क्रमरूपेण भेदवानिव जायते ॥ 48

  

करणेभ्य्ः विवृत्तेन निष्पन्नेन तेन वैखरीध्वनिना स स्फोटशब्दः , अनुगृह्यते = तद्रूपसंवलितः(तादात्म्येन) अभिव्यञ्जितः भवति -

  

**व्यञ्जकः वैखरीध्वनिः , व्यङ्ग्यः स्फोटशब्दः।( ध्वनिसिद्धान्तस्य मूलम्)**

  

सः स्फोटशब्दः पौर्वापर्यरहितः , क्रमरहितः , एकः, नित्यः - तथापि
वैखरीध्वनिगतक्रमस्य आरोपेण स्फोटो’पि क्रमवानिव भासते।

  

कैयटेन **नादशब्दः वर्णपर्यायत्वेन प्रयुक्तः पस्पशायाम्** --

  

एकस्मृत्युपारूढानां वाचकत्वे ’सरः’ , ’रसः’ इत्यादौ अर्थप्रतिपत्त्यविशेषात् तद्व्यतिरिक्तः स्फोटो नादाभिव्यङ्ग्यो वाचको विस्तरेण वाक्यपदीये व्यवस्थापितः।

  

उद्योते नागेशः - नादः वर्णः

  

पतञ्जलिना ध्वनिशब्दः ’अर्थवान् शब्दः’ इत्यर्थे प्रयुक्तः(अत्रैव)
पस्पशायाम् -

  

अथवा प्रतीतपदार्थको लोके ध्वनिः शब्द इत्युच्यते । (प्रतीतः= प्रसिद्धः)

  

**ध्वनिस्फोटयोः भेदः पतञ्जलिना स्पष्टमभ्यधायि (तपरस्तत्कालस्य , 1-1-70) --**

  

एवं तर्हि स्फोटः शब्दः । ध्वनिः शब्दगुणः।

  

कथम्?

  

(वार्तिकम्) -- भेर्याघातवत्

  

तद्यथा - भेर्याघातो भेरीमाहत्य कश्चिद्विंशतिपदानि गच्छति , कश्चित्त्रिंशत् , कश्चित् चत्वारिंशत् । स्फोटस्तावानेव भवति । ध्वनिकृता वृद्धिः । (Radio waves- kilohertz )

  

ध्वनिः स्फोटश्च शब्दानां ध्वनिस्तु खलु लक्ष्यते ।

अल्पो महांश्च केषांचिदुभयं तत्स्वभावतः॥

  

कैयटः -- व्यक्तिस्फोटो’त्र विवक्षितः । ध्वनिः स्फोटश्चेति । व्यञ्जको व्यङ्ग्यश्चेत्यर्थः। शब्दानां व्यङ्ग्यानां सम्बन्धी व्यञ्जकत्वेन यो ध्वनिः स एव महानल्पश्च लक्ष्यते । व्यङ्ग्यस्तु अभिन्नकाल एवेत्यर्थः।केषांचिदिति । व्यक्तानामुभयं गृह्यते , अव्यक्तानां तु ध्वनिरेव।

  

स्फोटे कालभेदः नास्ति । व्यञ्जकध्वनिरूपोपाधिभेदेन ह्रस्वदीर्घप्लुतरूपवृत्तीनां , द्रुतमध्यविलंबितरूपवृत्तीनां च भेदं शब्दनित्यत्ववादिनः भाष्यकारादयः वदन्ति --

  

स्फोटस्याभिन्नकालस्य ध्वनिकालानुपातिनः ।

ग्रहणोपाधिभेदेन वृत्तिभेदं प्रचक्षते ॥ 75

  

स्वभावभेदान्नित्यत्वे ह्रस्वदीर्घप्लुतादिषु ।

प्राकृतस्य ध्वनेः कालः शब्दस्येत्युपचर्यते॥ 76

  

शब्दाभिव्यक्तेः पूर्वं ये मूलभूताः ध्वनयः ते प्राकृतध्वनयः। तैः स्फोटशब्दः नानात्वं प्राप्य मात्राकालादिभेदं प्रदर्शयति।

शब्दाभिव्यक्तेः पश्चात् भाविनः वैकृतध्वनयः । ते च शब्दं किञ्चित्समयपर्यन्तं स्थापयन्ति। ता एव द्रुतादिवृत्तयः । एतैः वैकृतध्वनिभिः स्फोटस्य न नानात्वम्।

  

शब्दस्योर्ध्वमभिव्यक्तेः वृत्तिभेदे तु वैकृताः।

ध्वनयः समुपोह्न्ते स्फोटात्मा तैर्न भिद्य्ते॥ 77

  

अभिव्यक्तिवादिनां त्रयः वादाः कथमभिव्यक्तिरिति विषये --

  

इन्द्रियस्यैव् संस्कारः शब्दस्यैवोभयस्य वा ।

क्रियते ध्वनिभिर्वादा त्रयो’भिव्यक्तिवादिनाम्॥78

इन्द्रियस्यैव संस्कारः समाधानाञ्जनादिभिः।

विषयस्य तु संस्कारः तद्गन्धप्रतिपत्तये॥79

चक्षुषः प्राप्यकारित्वे तेजसा तु द्वयोरपि ।

विषयेन्द्रिययोरिष्टः संस्कारः स क्रमो ध्वनेः॥80

  

स्फोटशब्दप्रकाशकानां ध्वनीनां विषये’पि मतत्रयम् --

  

स्फोटरूपाविभागेन ध्वनेर्ग्रहणमिष्यते ।

कैश्चिद् ध्वनिरसंवेद्यः स्वतन्त्रो’न्यैः प्रकल्पितः॥ 81

  

एतावत्पर्यन्तं पश्यन्तु । यदि प्रश्नाः / संशयाः समाधास्यामि ।

  

इतरांश्च विषयान् अनन्तरं स्प्रक्ष्यामि।

  

धन्यो’स्मि

  

  

  

  

  

  

  

  

  

  

  

  

  

  

  

**  
**

**  
**

**  
**

  

  

  

  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Personal Website: [www.korada.org](http://www.korada.org)*  
  
  
  
  



