+++
title = "000 Nityanand Misra"

+++
[[Nityanand Misra	2014-04-08, 06:31:58 [Source](https://groups.google.com/g/bvparishat/c/m7zOQhaTiGs)]]



Namaste

Starting a new thread as the moderator Dr. Ajit Gargeshwari Ji requested to discuss Bhakti in a separate thread. Here is an extract from introduction of श्रीनारदभक्तिसूत्रे श्रीराघवकृपाभाष्यम्.

Svāmi Rāmabhadracārya, Jagadguru Rāmānandācārya (1991). Śrīnāradabhaktisūtre Śrīrāghavakṛpābhāṣyam (First edition). Haridvāra: Śrīrāghava Sāhitya Prakāśana Nidhi Nyāsa. pp. 5–6.

अथ भक्तेर्दर्शनत्वं न वेति विचार्यते। भक्तेरेव मुख्यदर्शनत्वमिति ब्रूमः। दर्शनत्वं नाम परमात्मसाक्षात्कारान्तरङ्गसाधनत्वम्। “दृश्यतेऽनेनेति दर्शनम्” इति दृश्धातोः “करणाधिकरणयोश्च” (पा.सू. ३.३.११७) इति पाणिनीयसूत्रेण करणेऽर्थे ल्युड्विधानात्। यद्यपि “त्यदादिषु दृशोऽनालोचने कञ्च” (पा.सू. ३.२.६०) इति पाणिनीयसूत्रेणानालोचनेऽर्थे कञ्विधानादालोचनभिन्नोऽर्थोऽप्येतस्य प्रकटितः। एवमेव “परौ भुवोऽवज्ञाने” (पा.सू. ३.३.५५) इत्यत्रावज्ञानग्रहणज्ञापकाद्धातोरनेकार्थत्वप्रतिपादिका “अनेकार्था हि धातवः” (“अनेकार्था अपि धातवो भवन्ति”, भा.पा.सू. ८.२.४८) इति परिभाषाऽपि समुद्भाविता महभाष्यकृद्भिः। अत एव दृश्धातोर्ज्ञानार्थकत्वमप्यामनन्ति दार्शनिकाः। अत एव च शाङ्कराः “आत्मा वा अरे द्रष्टव्य” (बृ.उ. २.४.५) इति श्रुत्युक्त “द्रष्टव्य” इति पदस्य “ज्ञातव्य” इति व्याख्यामवधारयन्ति। अतो हेतोः षट्स्वपि दर्शनेषु दर्शनशब्दो ज्ञानसाधनार्थकतया स्वीक्रियते। तथाऽपि “योगाद्रूढिर्बलीयसी” इति सर्वानुभूतिबलात्प्रथमोपस्थितत्वाच्च दृश्धातोश्चाक्षुषसाक्षात्काररूपार्थस्यैव स्वीकारौचित्येन “उपस्थितं परित्यज्यानुपस्थितकल्पने मानाभावः” इति नियमानुरोधेन “न हि लोकाद्भिद्यते शास्त्रम्” (“न हीदं लोकाद्भिद्यते”, भा.पा.सू. १.१.१) इति पातञ्जलोक्तेर्लोकेऽपि दृशोर्दर्शनस्यैव प्रसिद्धेः सति सम्भवे प्रथमं स एवार्थः स्वीकर्तव्यः। “रामः सीतां पश्यति” इत्यत्र दर्शनशास्त्रमन्तरेण लोके को नाम मूढो जानातीत्यर्थमनुसन्धास्यति। अस्मिन् पक्षे दृशो मुख्यार्थकत्वप्राथम्येन भक्तेरेव मुख्यदर्शनत्वं सम्पन्नम्। अमुख्यार्थस्वीकार एवान्यदर्शनानां दर्शनत्वं तच्च गौणमेव। “गौणमुख्ययोर्मुख्ये कार्यसम्प्रत्ययः” (भा.पा.सू. १.१.१५, ६.३.४६) इति न्यायान्मम पक्ष एव मुख्यता। नहि कुत्रापि दर्शने परमात्मनश्चाक्षुषप्रत्यक्षविधानम्। समत्रैव तस्यानाकारतास्वीकारात्। अस्माकं नये तु भगवतो निरतिशयसौन्दर्यमण्डितकोटिकोटिकन्दर्पदलननीलोत्पलदलश्यामनिखिललोकनयनाभिरामरूपस्य शास्त्रप्रामाण्ययुक्तियुक्ततया सर्वैरपि भक्त्याचार्यैर्मुक्तकण्ठेन स्वीकारात्। तथा च षड्दर्शनानीश्वरज्ञाने सहायकानि तद्यथा साङ्ख्यं प्रकृतिपुरुषज्ञानद्वारकमुक्तिप्रतिपादने पर्यवसन्नम्। योगो निर्विकल्पसमाधौ विश्रान्तः। न्यायवैशेषिके पदार्थज्ञानमेव मोक्षसाधनमिति व्याचक्षाते। पूर्वमीमांसा वेदवाक्यबलेनादृष्टापरनामधेयकर्मनिरूपणे पर्यवसन्ना। तत्रत्यं प्रतिपाद्यमेवादृष्टं तर्हि परमात्मदर्शनस्य का कथा। वस्तुत उपर्युक्तानि पञ्चापि दर्शनानि परमात्मज्ञानेऽपि बहिरङ्गसाधनतावच्छेदकानि। अन्तरङ्गज्ञानसाधनं तु वेदान्तदर्शनमेव। अतो बादरायणो व्याजहार “अथातो ब्रह्मजिज्ञासा” (ब्र.सू. १.१.१)। अस्मत्परमपूजनीयः श्रीमद्गोस्वामितुलसीदासोऽपि भगवतो वेदान्तवेद्यतां मुक्तकण्ठेनोरीचकार तद्यथा “वेदान्तवेद्यं विभुम्” (मा. ५/म.१)। अर्थात्परमात्मा वेदान्तेन ज्ञातुं शक्यः। परं च प्राप्तुं शक्यस्तु भक्त्यैव। “भक्तिरेवैनं नयति भक्तिरेवैनं दर्शयति भक्तिवशो हि पूरुषः” (मा.श्रु.) इति श्रुतिनिर्दिष्टत्वात्। ज्ञानभक्त्योरिदमन्तरं यद्ज्ञानं परमात्मजीवयोर्मध्यवर्त्यावरणं भनक्ति। किन्तु भक्तिस्तु तं भक्तहृदयेषु वासयति। ज्ञानी परमात्मानं प्राप्नोति परं च भक्तं परमात्मैव सनाथयति भागवतादौ प्रह्लादादिचरितेषु सुस्पष्टं दृष्टत्वात्। ज्ञानिनः परमात्मनैकट्यं किन्तु भक्तेषु प्राकट्यम्। ज्ञानिनः परमात्मदौर्लभ्यं किन्तु भक्तस्य सौलभ्यम्। तस्मादन्यदर्शनापेक्षया भक्तेर्मुख्यदर्शनत्वम्। तत्र सगुणसाकारपरमात्मानः समनस्कैः पञ्चभिरिन्द्रियैः प्रत्यक्षविषयत्ववर्णनोपलब्धेः। इतराणि तु मानसप्रत्यक्ष एव कथञ्चित्पर्यवसन्नानि किन्त्वस्मदीया भक्तिरवाङ्मानसगोचरपरमात्मानमाविर्भावयतीतीतरेभ्यः पञ्चगुणश्रैष्ठ्यमस्याः। अतः कुत्रापि दर्शनेऽन्तर्भावासम्भवाद्भक्तेः स्वतन्त्रदर्शनत्वमिति विरम्यते।

  

