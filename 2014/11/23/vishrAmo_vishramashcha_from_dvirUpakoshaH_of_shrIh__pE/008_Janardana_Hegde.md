+++
title = "008 Janardana Hegde"

+++
[[Janardana Hegde	2014-11-27, 15:06:41 [Source](https://groups.google.com/g/bvparishat/c/pEM7evFc1Ic)]]



विश्राम’विषये केचन अंशाः भाषापाकाख्ये ग्रन्थेइत्थंसङ्गृहीताः - (अत्र विषयविवरणं गुरुशिष्यसम्भाषणरूपेण बहवति ।)

  

कथं ‘विश्रामयति’ इति ?

शिष्य:- श्रीमन् ! रघुवंशे ‘अथ यन्तारमादिश्य धुर्यान् विश्रामयेति स:’ इति प्रयोगे (1.54) ‘विश्रामय’ इति यत् प्रयुक्तं तत्र....

आचार्य:- साधुत्वकथने अस्ति कश्चन क्लेश: । अत: एव मल्लिनाथ: लिखति - ‘विश्रमय इति ह्रस्वपाठ: अपि अस्ति’ इति । तदा तु अमन्तत्वात्      
       ‘जनीजॄष्....’ इति सूत्रेण मित्त्वे ‘मितां ह्रस्व:’ इति ह्रस्व: ।

शि - किन्तु मया तु ‘विश्रामयेति स:’ इत्येव कण्ठस्थीकृत: । पुस्तकेषु तथैव पाठ: दृश्यते ।

आ - स एव पाठ: सर्वत्र दृश्यते । अत: स्थितस्य गति: चिन्तनीया एव भवति.... ।

शि - ‘प्रज्वालयति’ इत्यत्र यथा तथैव घञन्तात् ‘तत्करोति...’ इत्यादिना णिचि कृते...

आ - तदापि ‘विश्रमयति’ इत्येव रूपं स्यात् । श्रमधातो: घञि ‘नोदात्तोपदेशस्य’ इति सूत्रेण वृद्धिनिषेध: क्रियते । अत: ‘विश्रम:’ इत्येव घञन्तं रूपम् । यदि     घञन्तं रूपं ‘विश्राम:’ इति स्यात् तर्हि तत: णिचं विधाय ‘विश्रामयति’ इति साधयितुं शक्यम् अभविष्यत् ।

शि - एवं तर्हि एतस्य साधनाय क: अन्य: मार्ग: आश्रयणीय: ?

आ - ‘मितां ह्रस्व:’ (3.4.92) इति सूत्रे ‘वा चित्तविरागे’ (6.4.81) इत्यत: ‘वा’ इत्यस्य अनुवृत्तिम् अङ्गीकृत्य व्यवस्थितविभाषाश्रयणात् तत् रूपं साध्यते     इति वदति सिद्धान्तकौमुदी ।

शि - ‘व्यवस्थितविभाषा’ नाम ?

आ - ‘विषयान्तरपरिहारेण विषयविशेषे अवस्थिति:’ इति ।

शि - अत: ‘विश्रामयति’ इत्यत्र न असाधुता ।

आ - असाधुता नास्ति सर्वथा । यत: एतादृशा: शिष्टप्रयोगा: बहव: दृश्यन्ते लोके । तद्यथा -

· ‘विश्रामो हृदयस्य यत्र जरसा...’ - उत्तररामचरितम् - 1.39

· विश्रामं लभताम्...’ - शाकुन्तलम् - 2.6

· विश्रामस्थितिहेतवो न गणिता बन्धूपमा: पादपा: ।

· विश्रामात् जायते बलम् ।

· रजो विश्रामयन् राज्ञाम् ।

शि - श्रीमन् ! दुर्घटवृत्तिकारादय: एतद्विषये चर्चां विदधति किम् ?

आ - आम् । दुर्घटवृत्तिकार: तु वदति - ‘अनाचमिकमिवमीनाम् इत्यत्र केचित् श्रमिवमी पठन्ति इति रक्षित: । श्रम-निकेत-कुण-गुण-चामन्त्रणे’ इति चौरादिकस्य वा’ इति । माधवीयधातुवृत्तिकारस्तु एतादृशस्य प्रयोगस्य अयुक्ततामेव मन्यते । वृत्तिकारस्य मतम् उदाहरति स: एतद्विषये । तथा हि पङ्क्ति: - ‘कथं सूर्यविश्रामभू: इति ? एवमादिकं प्रयोगम् अन्याय्यमेव मन्यन्ते इति वृत्तौ उक्तत्वात्’ इति । ‘ह्रस्वाभाव: वृत्तिकृता उक्त:’ इति अभिप्रैति कौमुदीकार: । किन्तु बालमनोरमाकार: वदति - ‘भाष्ये तु नैतद् दृश्यते’ इति । तत्त्वबोधिनीकारस्य अन्य: एव समर्थनप्रकार: दृश्यते - ‘घञन्तात् श्रमशब्दात् प्रज्ञाद्यणं विधाय ‘श्राम’शब्दं निष्पाद्य ‘तत्करोति...’ इत्यादिना णिचं विधाय रूपं साधयितुं शक्यते’ इति । (सङ्क्रामयति इत्यत्र स: एतं प्रकारं दर्शयति ।)



\- जनार्दन हेगडे

