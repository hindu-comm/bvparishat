+++
title = "009 Rakesh Das"

+++
[[Rakesh Das	2014-12-01, 14:57:30 [Source](https://groups.google.com/g/bvparishat/c/cv2MU_ccR9w)]]



विदुषः प्रणम्य,

पराशराद् मत्स्यगन्धायां व्यासो जात इत्यत्र मत्स्यगन्धा इति पदं तु विशेषणीभूतम्। व्यासजनन्याः शन्तनुपत्न्याः सत्यवत्याः शरीराद् मत्स्यगन्धः प्रसरति स्म इति तस्या एव मत्स्यगन्धा इति अन्वर्थसंज्ञा अभूत्। इयम् उपरिचरवसुः शापग्रस्ताया मत्स्यरूपिण्या अप्सरसः गर्भजौ मनुष्यौ गृहीत्वा तयोः पुत्रं मत्स्यनामधेयं राजानम् अकार्षीत्। पुत्रीं च रूपसत्त्वसमन्वितां गुणभूषितां दाशराजाय अदात्। सा पितुः दाशस्य नावं चालयन्ती कदाचित् पराशरेण दृष्टा। कामार्तः स तस्यां व्यासं जनयामास। पराशरस्याशीर्वादाद् एव तस्याः शरीराद् मत्स्यगन्धो व्यपगत इति महाभारतम्।

केचन श्लोका अत्र मया उदाह्रियन्ते -

तपसा ब्रह्मचर्येण व्यस्य वेदं सनातनम्।

इतिहासमिमं चक्रे पुण्यं सत्यवतीसुतः॥आदि.१.५२॥

काये मत्स्या इमौ राजन्संभूतौ मानुषाविति॥

तयोः पुमांसं जग्राह राजोपरिचरस्तदा।

स मत्स्यो नाम राजासीद्धार्मिकः सत्यसंगरः॥

साप्सरा मुक्तशापा च क्षणेन समपद्यत।

पुरोक्ता या भगवता तिर्यग्योनिगता शुभे।

मानुषौ जनयित्वा त्वं शापमोक्षमवाप्स्यसि॥आदि.५७.५०-५२॥

रूपसत्त्वसमायुक्ता सर्वैः समुदिता गुणैः।

सा तु सत्यवती नाम मत्स्यघात्यभिसंश्रयात्॥

आसीन्मत्स्यसगन्धैव कंचित्कालं शुचिस्मिता।

शुश्रूषार्थं पितुर्नावं तां तु वाहयतीं जले॥आदि.५७.५४-५६॥

उवाच मत्प्रियं कृत्वा कन्यैव त्वं भविष्यसि।

वृणीष्व च वरं भीरु यं त्वमिच्छसि भामिनि॥

वृथा हि न प्रसादो मे भूतपूर्वः शुचिस्मिते।

एवमुक्ता वरं वव्रे गात्रसौगन्ध्यमुत्तमम्॥आदि.५७.६३-६५॥

पराशरेण संयुक्ता सद्यो गर्भं सुषाव सा।

जज्ञे च यमुनाद्वीपे पाराशर्यः स वीर्यवान्॥

स मातरमुपस्थाय तपस्येव मनो दधे।

स्मृतोऽहं दर्शयिष्यामि कृत्येष्विति च सोऽब्रवीत्॥

एवं द्वैपायनो जज्ञे सत्यवत्यां पराशरात्।

द्वीपे न्यस्तः स यद्बालस्तस्माद्द्वैपायनोऽभवत्॥

पादापसारिणं धर्मं विद्वान्स तु युगे युगे।

आयुः शक्तिं च मर्त्यानां युगानुगमवेक्ष्य च॥

ब्रह्मणो ब्राह्मणानां च तथानुग्रहकाम्यया।

विव्यास वेदान्यस्माच्च तस्माद्व्यास इति स्मृतः॥

वेदानध्यापयामास महाभारतपञ्चमान्।

सुमन्तुं जैमिनिं पैलं शुकं चैव स्वमात्मजम्॥

प्रभुर्वरिष्ठो वरदो वैशंपायनमेव च।आदि.५७.६९-७५॥

  

अस्माद् मन्ये संशयः परिहृतः स्यात्। सत्यवती न मत्स्यरूपिणी आसीत्। अपि तु मानुषरूपिणी एव आसीत्।



इत्थं सश्रद्धं निवेदयति**  
राकेश दाशः**

**Rakesh Das**  
Asst. Professor  
Dept. of Sanskrit Studies  
Ramakrishna Mission Vivekananda University  
Belur Math Howrah.  
  
वंशीविभूषितकरान्नवनीरदाभात्  
पीताम्बरादरुणबिम्बफलाधरोष्ठात्।  
पूर्णेन्दुसुन्दरमुखादरविन्दनेत्रात्  
कृष्णात्परं किमपि तत्त्वमहं न जाने।।  
भारत माता की जय

