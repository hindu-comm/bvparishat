+++
title = "029 ushavishnuvamsi ."

+++
[[ushavishnuvamsi .	2014-11-17, 18:03:37 [Source](https://groups.google.com/g/bvparishat/c/L_NSPjZyX-U)]]



नमो विद्वद्भ्यः । अपरशब्दस्य परशब्देन द्वन्द्वे सुडागमो भवति, द्वन्द्वार्थकर्तृकक्रियायाः सातत्ये विवक्षिते । अपरस्पराः सार्था गच्छन्तीत्याद्युदाहरणे गमनक्रियायाः कर्तारः परे चापरे च । परापरशब्दयोः सर्वनामत्वाद् बहुवचनान्तस्य निपातनाच्च क्रियात्र कर्तृपरम्पराश्रिता भवति । चर्चाविषये गीताश्लोके अपरस्परसम्भूतं कामहैतुकं जगत् -इत्यत्र सम्भवनरूपा क्रिया । तस्याश्च कर्तृ जगत् । एकं जगत् सम्भवति, पुनरन्यज्जगत् सम्भवति, ततोन्यत् सम्भवति - इत्येवं यदा भिन्नानां बहूनां जगतां सम्भवनक्रिया तदा अपरस्पराणि जगन्ति सम्भवन्तीति प्रयोगः । अपरस्परो देवदत्तो विद्यालयं गच्छतीति नास्ति प्रयोगः । यदि भवति तर्हि The boy is going to school one by one इत्यपि प्रयोगो युज्येत । अथ क्षणावस्थायिनां प्रवहतां जगतां समूह एव वृक्षा वनमितिवत् जगदिति व्यपदिश्येत, तदा - अपरस्परं जगत् सम्भूतम् -इति प्रयोगोपपत्तावपि सापेक्षत्वाद् अपरस्परशब्दस्य सम्भूतशब्देन समासो दुर्लभः । सम्भूतमिति भावे क्तः, अर्शआदित्वादच्, अपरस्परसम्भववद् इति चार्थः इत्यादिव्याख्यानं तु नितरामसङ्गतम् । कुतः ? सम्भूतमस्यास्तीति सम्भूतम् । किं तत् ? जगत् । सम्भववदित्यर्थः । अपरस्परो यः सम्भववान् प्रपञ्चः स इत्येवेदानीं लभ्योर्थः । अत्र प्रपञ्चे अपरस्परशब्दस्यान्वयः । द्रव्यस्य सातत्ये न हि सुट् । न हि -अपरस्पराः सार्था गमनवन्तः -इति प्रयोग इष्यते । न हि -अपरस्परो वैश्यो धनवान् -इति प्रयोगः । अपरस्परशब्दस्य भावक्तान्तेन समासं कृत्वा अपरस्परसम्भूतमिति निष्पाद्य ततः समस्तात् अर्शआद्यच् क्रियते- इति चेदुच्यते । तदा- अपरस्परो यः सम्भवः तद्वान् प्रपञ्च इत्यर्थो लभ्यः । स च नेष्टः । कुतः ? अपरस्पर इत्यस्य न क्रियायां सामानाधिकरण्येनान्वय इष्यते , क्रियाश्रये हि तदन्वय इष्यते, धर्मिग्राहकमानात् । क्रियायाः सातत्ये गम्ये तदाश्रयवाचित्वेनोपात्तस्य द्वन्द्वस्यापरपरशब्दस्य सुट् इति हि सूत्रार्थः । अपरस्परसततशब्दयोः पर्यायत्वं न खलु सूत्रे निपात्यते, येन अपरस्परसम्भूतमित्यस्य सततसम्भूतमिति व्याख्यानं साधु स्यात् ।।
अत्र श्रीमतां सुब्रह्मण्यमहोदयानां किमुत्तरमिति जिज्ञासे ।। 

तर्हि कथं शङ्करभगवत्पादानां व्याख्या विज्ञातव्या ? एवं भवितुमर्हति-सम्भूतमिति गत्यर्थाकर्मकेति सूत्रेण कर्तरि क्तः । परस्परशब्द आष्टमिकद्वित्वेन निष्पन्नः कर्मव्यतिहारे । परस्परौ स्तः अस्मिन्निति परस्परम् , अन्योन्यसंयोगः, मैथुनम् । कामप्रयुक्तयोः स्त्रीपुरुषयोरन्योन्यसंयोगः अपरस्परम् । कथम्? अप्रशस्तं परस्परम् अपरस्परम् । अप्रशस्ताः पशवः अपशव इति यथा । लौकायतिका आहुरास्तिकान् प्रति -यद् यूयं ब्रूथ धर्मप्रयुक्तेभ्यो दम्पतिभ्य एवानेन जगता भाव्यं, न कामप्रयुक्तेभ्य इति तदसत्, अद्यावधि यदिदं जगत् सम्भूतं तद्धि न प्रशस्तात् परस्पराद् इति विभावयामः, कामप्रयुक्तत्वादप्रशस्तमिति त्वया निन्द्यमानात् परस्परादेवेदं जगत् सम्भूतम् । तस्मात् कामहेतुकमेवेदं जगत् न धर्महेतुकम् । श्रीनागराजपटौरिमहोदयैः उक्तरीत्या अपरस्परसम्भूतमित्यस्यैव व्याख्यानं कामहैतुकमिति । आङ्गलभाषायां नैपुण्याभावात् संस्कृतेनोक्तं, नाश्रद्धेयम् । -विष्णुनम्पूतिरिः ।।   



