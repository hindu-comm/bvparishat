+++
title = "024 sadasivamurty rani"

+++
[[sadasivamurty rani	2014-07-08, 19:59:25 [Source](https://groups.google.com/g/bvparishat/c/_s3Rff41wXo)]]



मान्या: भट्टमहोदया:,

किं तु, तत्र "यस्य तीरे तृष्णाप्राप्ता:" वृत्तभङ्गप्रसङ्गस्तु दुष्परिहर एव। "अपि माषं मषं कुर्यात् छन्दो भङ्गं न कारयेत्।" इति प्रामाणिकाः। इति भवतां वाक्यानामुपरि किंचिद्वक्तुकामोऽस्मि।

आदौ वृत्तभङ्गप्रसङ्गस्य दुष्परिहारतानिवारणे कश्चन प्रयत्न: क्रियतेऽत्र।

परमर्षीणां पूर्वकवीनामचार्याणां च रचनासु विद्यमानेषु छन्दोभङ्गप्रसङ्गेषु प्रयोगसमर्थनार्थं प्राय: कश्चन उपाय़: छन्दश्शास्त्रकारैरनुगृहीत:। स च उपजातिविषयक:।

जानन्त्येव सर्वे विद्वांस: "उपजाति:" सिद्ध्यति इन्द्रवज्रोपेन्द्रवज्रयोर्विषये। एतदतिरिच्य उपजातिप्रयोगकल्पनमन्यत्र प्रचुरतया न दृश्यते।

परन्तु पिङ्गळमुनिकृतस्य छन्दश्शास्त्रस्य व्याख्यात्रा हलायुधपण्डितेन इन्द्रवज्रोपेन्द्रवज्रयो: संयोगजातानां - कीर्ति-वाणी-माला-शाला-हंसी-माया-जाया-बाला-आर्द्रा-भद्रा-प्रेमा-रामा-ऋद्धि-बुद्धिनामकानां चतुर्दशोपजातिप्रकाराणां सोदाहरणनिरूपणं कृतम्। तत: परम् इन्द्रवंश-वंशस्थयो: संयोगजानां चतुर्दशोपजातिविशेषाणां कुमारसम्भव-शिशुपालवधादिकाव्येभ्य: उदाहरणपूर्वकं निरूपणं कृतम्।

तत: अग्रे गत्वा -

तुल्यसम्ख्याकवर्णपादयोरेवोपजातित्वमिति न नियम:, किन्तु भिन्नसंख्याकवर्णपादयोरपि - इति प्रतिज्ञामकरोत् हलायुधपण्डित:। अत्रोदाहरणमपि दत्तं तेन।

रामं लक्ष्मणपूवजं रघुवरं सीतापतिं सुन्दरं (शार्दूलविक्रीडितपाद:)

काकुत्स्थं करुणामयं गुणनिधिं विप्रप्रियं धार्मिकम्। (शार्दूलविक्रीडितपाद:)

राजेन्द्रंसत्यसन्धं दशरथतनयं श्यामलं शान्तमूर्तिं (स्रग्धरापाद:)

वन्दे रामाभिरामं रघुकुलतिलकं राघवं रावणारिम्॥(स्रग्धरापाद:)

तत:परं - माण्डूक्योपनिषद्भाष्यगत:(द्वितीय: श्लोक:) श्रीमच्छ्ङ्करभगवत्पादानां श्लोककश्चन प्रदर्शित:।

यो विश्वात्मा विधिजविषयाऩ् प्राश्य भोगाऩ् स्थविष्ठाऩ् (मन्दाक्रान्ता)

पश्चाच्चान्याऩ् स्वमतिविभवाज्ज्योतिषा स्वेन सूक्ष्माऩ्। (मन्दाक्रान्ता)

सर्वनेताऩ् पुनरपि शनाय़्: स्वात्मनि स्थापयित्वा (मन्दाक्रान्ता)

हित्वा सर्वाऩ् विशेषाऩ् विगतगुणगण: पात्वसौ नस्तुरीय:॥ (स्रग्धरा)

  

इत्थं नैकोदाहरणानि दत्त्वा अन्ते नवीनानां प्रसिद्धपदव्युल्लङ्घनायायं मार्गं न भवेदिति चर्चान्ते - समाक्षरजातिद्वयमिश्रणमेवोपजातित्वमिति हलायुधपण्डित: प्रोवाच।

  

तदनुसारं प्रकृतप्रसङ्गे २५६ वृत्तप्रभेदसहितस्य अनुष्टुभ: प्रयोगावसरे यदि कदाचित् प्राचीनकवीनां रचनासु "पञ्चमं लघु सर्वत्रॆत्यादि"श्लोकाख्यानुष्टुप्प्रभेदनियामातिक्रमणं भवति तर्हि छन्दोभङ्ग इति कथनापेक्षया उपजातिप्रयोग: कृत: इति यदि कथ्यते तर्हि का हानिरिति पृच्छऩ् सविस्मयं सविनयंविरमामि।

सदा भवदीय:  

**Dr. Rani Sadasiva Murty**

  
  







