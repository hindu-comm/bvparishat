+++
title = "019 sadasivamurty rani"

+++
[[sadasivamurty rani	2014-07-08, 14:50:31 [Source](https://groups.google.com/g/bvparishat/c/_s3Rff41wXo)]]



मान्या: हेच्.एऩ्. भट् महोदया: तथा आचार्या: अशोक् महोदयाश्च!

प्रणामा:। वस्तुत: ग्रन्थान्तरस्था: पूर्वकविविरचिता: ये श्लोका: वर्तन्ते तद्गतप्रयोगा: सिद्धप्रयोगा:। तेषां निरूपणे मादृशै: बहुप्रयास: न ग्राह्य:। तथापि मदन्वेषणे बहिरागतोऽयं श्लोक: इति कारणेन मन्मनसि एतच्छ्लोकस्य समर्थनोचितान्यालोचननि भवतामामोदायात्र निवेदयामि। अत्र यदुचितं तद्गृहीत्वाऽनुचितं त्यजन्तु भवन्त: इति प्रार्थ्यन्ते।

  

तरङ्गमालिकाभील धिक्ते सागरगर्जितम्।

यस्य तीरे तृष्णाप्राप्ता: पान्था: पृच्छन्ति वापिकम्॥

अत्र सामान्य: अर्थ:-

हे तरङ्गमालिकाभीकर! सागर धि़क़् ते गर्जितम् । एवं तृष्णया (सागरं) प्राप्ता: पान्था: तस्य (सागरस्य) तीरे सागरनिन्दां कृत्वा वापिकम् (तत्रस्थाऩ् जनाऩ् पिपापोपशमनार्थं कोऽपि वापिको वा वर्तते वा इति ) पृच्छन्ति।

अन्योक्तिविषयको अर्थ: -

तरङ्गमालिकाभील: - व्यवहारपरम्परया स्वीयदुष्टचेष्टाविशेषमालिकया भीकर: सागर: - महासम्पन्न: कश्चनजन:; सागरगर्जितम् - (याचकं दृष्ट्वा विषगर्जनं करोति। गरेण सहितं सगरं, सगरस्य इदं सागरं - सागरं च तत् गर्जितं च - सागरगर्जितम्) तादृग्गर्जितं धिगिति निन्द्यते। अत: तादृक़् भीकरसम्पन्नापेक्षया तॄष्णोपशमनार्हलघुवापिकसदृश: कश्चन अल्पधनी वा समीपे कुत्र चित् वर्तते वे ति वापिकम् पृच्छन्ति। इत्यन्योक्ति बलात् न सिद्ध्यति वा?

अत्र "वापिक" शब्दनिष्पत्ति: वक्ष्यमाणप्रकारद्वये येन केनापि प्रकारेण न सम्भवति वा?

१. "वापी" इति स्त्रीलिङ्गपक्षे - स्वार्थे "क" प्रत्यय योगे "केऽण:" (७-४-१३) (के परे अणो ह्रस्व: स्यात्) इति सूत्रेण वापिक: न सिद्ध्यति वा?

२. वाप्यां वापिरिति स्मृता इति द्विरूपकोषप्रमाणानुसारं "वापि:" इत्यपि प्रयोग: हलायुधकोशे, वि.यस्. आप्टे संस्कृताङ्ग्लनिघण्टौ च उपलभ्यते।

 अत: वापि: इति पक्षे स्वार्थे "क"प्रत्यययोगे वापिकशब्द: न सिद्ध्यति वा?

सधन्यवादं

**Dr. Rani Sadasiva Murty**







