+++
title = "006 Nityanand Misra"

+++
[[Nityanand Misra	2014-07-14, 03:24:25 [Source](https://groups.google.com/g/bvparishat/c/QivNKhfOGas)]]





क्षमां याचे। यन्मयोक्तं तदसत्।

अत्र कृतेऽपि “रो रि” (पा॰सू॰ ८.३.१४) इत्यनेन रलोप एतस्य सूत्रस्य त्रिपादित्वात् “हशि च” इत्यस्य सपादसप्ताध्यायित्वात् “पूर्वत्रासिद्धम्” (पा॰सू॰ ८.२.१) इत्यनेन रलोपस्यासिद्धावुत्वं दुर्वारमेव। परन्तु “न मु ने” (पा॰सू॰ ८.२.३) इति सूत्रे “न” इति योगविभागबलेन क्वचित्क्वचित् “पूर्वत्रासिद्धम्” (पा॰सू॰ ८.२.१) इत्यस्य प्रवृत्तिर्न। एवमेवात्र। तर्हि सिद्धे रलोपे “ढ्रलोपे पूर्वस्य दीर्घोऽणः” (पा॰सू॰ ६.३.१११) इत्यनेन दीर्घः। इति गोविन्दराजस्य तात्पर्यं प्रतिभाति –

उभयप्रबोधनार्थमागतो विश्वामित्रो रामस्य “स मया बोधितः श्रीमान् सुखसुप्तः परन्तपः” इत्युक्तरीत्या निद्राकालिकीं श्रियमवलोक्य तदासक्तः सन् स्वागमनकार्यं विस्मृत्येमं प्रसूतवती कौसल्या किं वा तपस्तप्तवतीति विस्मयते। कौसल्या सुप्रजाः बोधनकाले विस्मितमुखो मुनिरासीत्। शोभना प्रजा पुत्रो यस्याः सा सुप्रजाः। “नित्यमसिच् प्रजामेधयोः” इत्यसिच्। त्वज्जननी कौसल्या सुपुत्रा। यद्वा स्वगतवचनम्। एतज्जननी कौसल्या सुप्रजाः। “कौसल्या शुशुभे तेन पुत्रेणामिततेजसा” इतिवत्। यद्वा कौसल्यायाः सुप्रजा इति सम्बोधनम्। कर्मधारयेऽप्यार्षोऽसिच्। “ढ्रलोपे पूर्वस्य दीर्घोऽणः” इति दीर्घः। “सुपां सुलुक्” इत्यादिना पूर्वसवर्णदीर्घो वा। परशुरामव्यावृत्त्यर्थं विशेषणम्।

“न मु ने” इत्यत्र नकारयोगविभागं तत्त्वबोधिनीकाराः समर्थयन्ते –

ननु “अधुना” इतिवत् “अमुना” इत्योवोच्यतां किमनेनासिद्धत्वनिषेधेनेति चेत्। अत्राहुः। “न मु ने” (पा॰सू॰ ८.२.३) इत्युक्तिः “न” इति योगविभागार्था। तेन रामः रामेभ्य इत्यादि सिध्यति। अन्यथा हि रोरसिद्धतयोकारस्येत्सञ्ज्ञालोपौ कथं स्याताम्। न चानुनासिकनिर्देशसामर्थ्यादित्सञ्ज्ञालोपौ प्रति रुत्वं नासिद्धमिति वाच्यम्। तरुमूलं देवरुहीत्यादौ “हशि च” (पा॰सू॰ ६.१.११४) इत्यस्य व्यावृत्तये “अतो रोरप्लुतादप्लुते” (पा॰सू॰ ६.१.११३) इत्यत्रानुनासिकस्यैव निर्देशेन तत्रैव चरितार्थत्वात्। एवं च स्थानिवत्सूत्रस्यापि प्रवृतौ पदत्वाद्विसर्गो लभ्यते। “प्रत्ययः” (पा॰सू॰ ३-१-१) “परश्च” (पा॰सू॰ ३.१.२) इत्यादिनिर्देशाश्चेह लिङ्गमिति दिक्।

  

