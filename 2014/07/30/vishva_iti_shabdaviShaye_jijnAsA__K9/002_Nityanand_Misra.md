+++
title = "002 Nityanand Misra"

+++
[[Nityanand Misra	2014-07-31, 05:31:21 [Source](https://groups.google.com/g/bvparishat/c/K9WnBoF4y9o)]]



  
  
On Thursday, July 31, 2014 7:32:27 AM UTC+8, Nityanand Misra wrote:

>   
> Please excuse typos if any  
>   
>   

  

यदा विश्वशब्दो व्यापकवाचकस्तदाऽपि सर्वनामसंज्ञा न भवति। तेन ‘विविक्ते विमले विश्वे’ (वा रा ५-१-१७८) इति सुन्दरकाण्डीयसुन्दरप्रयोगो सङ्गच्छते। अत्र श्लोकसार्धषट्कमेकान्वयि –

चरिते कैशिकाचार्यैरैरावतनिषेविते॥ ५-१-१७४ ॥

सिंहकुञ्जरशार्दूलपतगोरगवाहनैः। विमानैः संपतद्भिश्च विमलैः समलंकृते॥ ५-१-१७५ ॥

वज्राशनिसमाघातैः पावकैरुपशोभिते। कृतपुण्यैर्महाभागैः स्वर्गजिद्भिरलंकृते॥ ५-१-१७६ ॥

वहता हव्यमत्यर्थं सेविते चित्रभानुना। ग्रहनक्षत्रचन्द्रार्कतारागणविभूषिते॥ ५-१-१७७ ॥

महर्षिगणगन्धर्वनागयक्षसमाकुले। विविक्ते विमले विश्वे विश्वावसुनिषेविते॥ ५-१-१७८ ॥

देवराजगजाक्रान्ते चन्द्रसूर्यपथे शिवे। विताने जीवलोकस्य वितते ब्रह्मनिर्मिते॥ ५-१-१७९ ॥

बहुशः सेविते वीरैर्विद्याधरगणैर्वरैः। जगाम वायुमार्गे तु गरुत्मानिव मारुतिः॥ ५-१-१८० ॥

अत्र “विश्वे” इति “वायुमार्गे” इत्यस्य विशेषणम्। तस्य “सकल” इत्यर्थो न। अर्थानुपपत्तेः। यतो हि हनुमान् सकले वायुमार्गे न जगामापितु लङ्कागते वायुमार्गांश एव जगाम। अत एवात्र “विश्वे” इत्यस्य “व्यापके” इत्यर्थः।

केनापि टीकाकारेण “स्मिनभाव आर्षः” इति नोक्तम्।

गोविन्दराजाः – विश्वे विश्वगते व्यापक इत्यर्थः।

तिलककारा नागेशाः – विश्वे विश्वाश्रये।

माहेश्वरतीर्थाः – विश्वे विश्वव्यापके।

शिवसहायाः – विश्वे जगदाश्रयीभूते विशाले वा।



