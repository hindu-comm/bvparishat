+++
title = "003 Nityanand Misra"

+++
[[Nityanand Misra	2014-06-29, 20:05:18 [Source](https://groups.google.com/g/bvparishat/c/Tj5tpXT6Lns)]]



  
  
On Sunday, June 29, 2014 8:02:51 PM UTC+8, sheetal pokar wrote:

> 
> > ८४ ०० ००० शरीराणि सन्ति येषु आत्मा अटतीति लोके बहुधा श्रुतं मया । अतो > जिज्ञासे यदिदं केवलं जनप्रवादोऽथ प्रामाणिकं वचमिति । यदि विद्वत्सु > केनापि श्रुतं जानाति च प्रमाणं चेन्मामपि अनुगृह्णीयादिति वाञ्छे > इत्योम् ।  
> > 
> > 
> >   
>   
> > 

  
अत्र पश्यन्तु –  


<http://www.sanskrit-lexicon.uni-koeln.de/scans/SKDScan/2013/web/webtc/servepdf.php?page=4-063>  
  

प्राणिनामुत्पत्तिस्थानम्। इति त्रिकाण्डशेषः॥ तत्तु चतुरशीतिलक्षप्रकारम्। यथा –   
“चतुरशीतिलक्षाणि चतुर्भेदाश्च जन्तवः।  
अण्डजाः स्वेदजाश्चैव उद्भिज्जाश्च जरायुजाः॥  
एकविंशतिलक्षाणि ह्यण्डजाः परिकीर्त्तिताः।  
स्वेदजाश्च तथैवोक्ता उद्भिज्जास्तत्प्रमाणतः॥  
जरायुजाश्च तावन्तो मनुष्याद्याश्च जन्तवः।  
सर्व्वेषामेव जन्तूनां मानुषत्वं सुदुर्लभम्॥”  
इति श्रीगरुडपुराणे प्रेतकल्पे धर्म्मप्रकटनो नाम २ अध्यायः॥

अन्यच्च –  
“जलजा नव लक्षाणि स्थावरा लक्षविंशतिः।  
कृमयो रुद्रसङ्ख्याकाः पक्षिणां दशलक्षकम्॥  
त्रिंशल्लक्षाणि पशवश्चतुर्लक्षाणि मानुषाः।  
सर्व्वयोनिं परित्यज्य ब्रह्मयोनिं ततोऽभ्यगात्॥”  
इति बृहद्विष्णुपुराणम्॥  
अपि च –  
“स्थावरास्त्रिंशल्लक्षश्च जलजो नवलक्षकः।  
कृमिजा दशलक्षश्च रुद्रलक्षश्च पक्षिणः॥  
पशवो विंशलक्षश्च चतुर्लक्षश्च मानवाः।  
एतेषु भ्रमणं कृत्वा द्बिजत्वमुपजायते॥”  
इति कर्म्मविपाकः॥

“भूतानाञ्चतुर्व्विधा योनिर्भवति जराय्वण्डस्वेदोद्भिदः। तासां खलु चतसृणामपि योनीनामेकैका योनिरपरिसङ्ख्येयभेदा भवति भूता नामाकृतिविशेषापरिसङ्ख्येयत्वात्। तत्र जरायुजानामण्डजानां प्राणिनामेते गर्भकरा भावा यां यां योनिमापद्यन्ते तस्यां तस्यां योनौ तथा तथा रूपा भवन्ति। तद्यथा कनकरजतताम्रत्रपुसीसा आसिच्यमानास्तेषु तेषु “मधूच्छिष्टबिम्बेषु। ते यदा मनुष्यविम्बमापद्यन्ते तदा मनुष्यविग्रहेण जायन्ते। तस्मात् समुदायात्मकः सन् गर्भो मनुष्यविग्रहेण जायते मनुष्यो मनुष्यप्रभव इत्युच्यते तद्योनित्वात्।” इति चरके शारीरस्थाने तृतीयेऽध्याये॥

  

