+++
title = "022 Shivosha Vyasan"

+++
[[Shivosha Vyasan	2014-07-06, 17:12:53 [Source](https://groups.google.com/g/bvparishat/c/XmHTssFLLD4)]]



विद्वद्भ्यो नमः

Sorry for delay.

Here are the verses from "SANKSHIPTA GITA Gateway to the Great Ancient Indian Wisdom - Dr.T.S. Ramakrishna"

Work is being doneon other sources as well.

Thanks toShri Paturi for sharing.

-----

Dear madam Savitri,

Thankyou for encouraging words.

I request you to come up with your collection of favourite verses as well.

-regards

-----------

संक्षिप्तगीता

1. न काङ्क्षे विजयं कृष्ण न च राज्यं सुखानि च \| किं नो राज्येन गोविन्द किं भोगैर्जीवितेन वा \|\|१- ३२\|\|

2. अशोच्यानन्वशोचस्त्वं प्रज्ञावादांश्च भाषसे \| गतासूनगतासूंश्च नानुशोचन्ति पण्डिताः \|\|२- ११\|\|

3. कर्मण्येवाधिकारस्ते मा फलेषु कदाचन \| मा कर्मफलहेतुर्भूर्मा ते सङ्गोऽस्त्वकर्मणि \|\|२- ४७\|\|

4. दुःखेष्वनुद्विग्नमनाः सुखेषु विगतस्पृहः \| वीतरागभयक्रोधः स्थितधीर्मुनिरुच्यते \|\|२- ५६\|\|

5. ध्यायतो विषयान्पुंसः सङ्गस्तेषूपजायते \| सङ्गात्सञ्जायते कामः कामात्क्रोधोऽभिजायते \|\|२- ६२\|\|

6. क्रोधाद्भवति सम्मोहः सम्मोहात्स्मृतिविभ्रमः \| स्मृतिभ्रंशाद् बुद्धिनाशो बुद्धिनाशात्प्रणश्यति \|\|२- ६३\|\|

7. यज्ञशिष्टाशिनः सन्तो मुच्यन्ते सर्वकिल्बिषैः \| भुञ्जते ते त्वघं पापा ये पचन्त्यात्मकारणात् \|\|३- १३\|\|

8. अन्नाद्भवन्ति भूतानि पर्जन्यादन्नसम्भवः \| यज्ञाद्भवति पर्जन्यो यज्ञः कर्मसमुद्भवः \|\|३- १४\|\|

9. यद्यदाचरति श्रेष्ठस्तत्तदेवेतरो जनः \| स यत्प्रमाणं कुरुते लोकस्तदनुवर्तते \|\|३- २१\|\|

10. श्रेयान्स्वधर्मो विगुणः परधर्मात्स्वनुष्ठितात् \| स्वधर्मे निधनं श्रेयः परधर्मो भयावहः \|\|३- ३५\|\|

11. यदा यदा हि धर्मस्य ग्लानिर्भवति भारत \| अभ्युत्थानमधर्मस्य तदात्मानं सृजाम्यहम् \|\|४- ७\|\|

12. परित्राणाय साधूनां विनाशाय च दुष्कृताम् \| धर्मसंस्थापनार्थाय सम्भवामि युगे युगे \|\|४- ८\|\|

13. कर्मण्यकर्म यः पश्येदकर्मणि च कर्म यः \| स बुद्धिमान्मनुष्येषु स युक्तः कृत्स्नकर्मकृत् \|\|४- १८\|\|

14. ब्रह्मार्पणं ब्रह्म हविर्ब्रह्माग्नौ ब्रह्मणा हुतम् \| ब्रह्मैव तेन गन्तव्यं ब्रह्मकर्मसमाधिना \|\|४- २४\|\|

15. श्रद्धावाँल्लभते ज्ञानं तत्परः संयतेन्द्रियः \| ज्ञानं लब्ध्वा परां शान्तिमचिरेणाधिगच्छति \|\|४- ३९\|\|

16. विद्याविनयसम्पन्ने ब्राह्मणे गवि हस्तिनि \| शुनि चैव श्वपाके च पण्डिताः समदर्शिनः \|\|५- १८\|\|

17. युक्ताहारविहारस्य युक्तचेष्टस्य कर्मसु \| युक्तस्वप्नावबोधस्य योगो भवति दुःखहा \|\|६- १७\|\|

18. सर्वभूतस्थमात्मानं सर्वभूतानि चात्मनि \| ईक्षते योगयुक्तात्मा सर्वत्र समदर्शनः \|\|६- २९\|\|

19. भूमिरापोऽनलो वायुः खं मनो बुद्धिरेव च \| अहंकार इतीयं मे भिन्ना प्रकृतिरष्टधा \|\|७- ४\|\|

20. मत्तः परतरं नान्यत्किञ्चिदस्ति धनञ्जय \| मयि सर्वमिदं प्रोतं सूत्रे मणिगणा इव \|\|७- ७\|\|

21. चतुर्विधा भजन्ते मां जनाः सुकृतिनोऽर्जुन \| आर्तो जिज्ञासुरर्थार्थी ज्ञानी च भरतर्षभ \|\|७- १६\|\|

22. इच्छाद्वेषसमुत्थेन द्वन्द्वमोहेन भारत \| सर्वभूतानि सम्मोहं सर्गे यान्ति परन्तप \|\|७- २७\|\|

23. ओमित्येकाक्षरं ब्रह्म व्याहरन्मामनुस्मरन् \| यः प्रयाति त्यजन्देहं स याति परमां गतिम् \|\|८- १३\|\|

24. अग्निर्ज्योतिरहः शुक्लः षण्मासा उत्तरायणम् \| तत्र प्रयाता गच्छन्ति ब्रह्म ब्रह्मविदो जनाः \|\|८- २४\|\|

25. धूमो रात्रिस्तथा कृष्णः षण्मासा दक्षिणायनम् \| तत्र चान्द्रमसं ज्योतिर्योगी प्राप्य निवर्तते \|\|८- २५\|\|

26. अहं क्रतुरहं यज्ञः स्वधाहमहमौषधम् \| मन्त्रोऽहमहमेवाज्यमहमग्निरहं हुतम् \|\|९- १६\|\|

27. अनन्याश्चिन्तयन्तो मां ये जनाः पर्युपासते \| तेषां नित्याभियुक्तानां योगक्षेमं वहाम्यहम् \|\|९- २२\|\|

28. पत्रं पुष्पं फलं तोयं यो मे भक्त्या प्रयच्छति \| तदहं भक्त्युपहृतमश्नामि प्रयतात्मनः \|\|९- २६\|\|

29. बुद्धिर्ज्ञानमसम्मोहः क्षमा सत्यं दमः शमः \| सुखं दुःखं भवोऽभावो भयं चाभयमेव च \|\|१०- ४\|\|

30. अहिंसा समता तुष्टिस्तपो दानं यशोऽयशः \| भवन्ति भावा भूतानां मत्त एव पृथग्विधाः \|\|१०- ५\|\|

31. वेदानां सामवेदोऽस्मि देवानामस्मि वासवः \| इन्द्रियाणां मनश्चास्मि भूतानामस्मि चेतना \|\|१०- २२\|\|

32. अनादिमध्यान्तमनन्तवीर्य- मनन्तबाहुं शशिसूर्यनेत्रम् \| पश्यामि त्वां दीप्तहुताशवक्त्रं स्वतेजसा विश्वमिदं तपन्तम् \|\|११- १९\|\|

33. रूपं महत्ते बहुवक्त्रनेत्रं महाबाहो बहुबाहूरुपादम् \| बहूदरं बहुदंष्ट्राकरालं दृष्ट्वा लोकाः प्रव्यथितास्तथाहम् \|\|११- २३\|\|

34. श्रेयो हि ज्ञानमभ्यासाज्ज्ञानाद्ध्यानं विशिष्यते \| ध्यानात्कर्मफलत्यागस्त्यागाच्छान्तिरनन्तरम् \|\|१२- १२\|\|

35. समः शत्रौ च मित्रे च तथा मानापमानयोः \| शीतोष्णसुखदुःखेषु समः सङ्गविवर्जितः \|\|१२- १८\|\|

36. तुल्यनिन्दास्तुतिर्मौनी सन्तुष्टो येन केनचित् \| अनिकेतः स्थिरमतिर्भक्तिमान्मे प्रियो नरः \|\|१२- १९\|\|

37. महाभूतान्यहंकारो बुद्धिरव्यक्तमेव च \| इन्द्रियाणि दशैकं च पञ्च चेन्द्रियगोचराः \|\|१३- ६\|\|

38. इच्छाद्वेषसमुत्थेन द्वन्द्वमोहेन भारत \| सर्वभूतानि सम्मोहं सर्गे यान्ति परन्तप \|\|७- २७\|\|

39. अनादित्वान्निर्गुणत्वात्परमात्मायमव्ययः \| शरीरस्थोऽपि कौन्तेय न करोति न लिप्यते \|\|१३- ३२\|\|

40. सत्त्वं रजस्तम इति गुणाः प्रकृतिसम्भवाः \| निबध्नन्ति महाबाहो देहे देहिनमव्ययम् \|\|१४- ५\|\|

41. गुणानेतानतीत्य त्रीन्देही देहसमुद्भवान् \| जन्ममृत्युजरादुःखैर्विमुक्तोऽमृतमश्नुते \|\|१४- २०\|\|

42. मानापमानयोस्तुल्यस्तुल्यो मित्रारिपक्षयोः \| सर्वारम्भपरित्यागी गुणातीतः स उच्यते \|\|१४- २५\|\|

43. ऊर्ध्वमूलमधःशाखमश्वत्थं प्राहुरव्ययम् \| छन्दांसि यस्य पर्णानि यस्तं वेद स वेदवित् \|\|१५- १\|\|

44. अहं वैश्वानरो भूत्वा प्राणिनां देहमाश्रितः \| प्राणापानसमायुक्तः पचाम्यन्नं चतुर्विधम् \|\|१५- १४\|\|

45. तेजः क्षमा धृतिः शौचमद्रोहो नातिमानिता \| भवन्ति सम्पदं दैवीमभिजातस्य भारत \|\|१६- ३\|\| दम्भो दर्पोऽभिमानश्च क्रोधः पारुष्यमेव च \| अज्ञानं चाभिजातस्य पार्थ सम्पदमासुरीम् \|\|१६- ४\|\|

46. त्रिविधा भवति श्रद्धा देहिनां सा स्वभावजा \| सात्त्विकी राजसी चैव तामसी चेति तां शृणु \|\|१७- २\|\|

47. सत्त्वानुरूपा सर्वस्य श्रद्धा भवति भारत \| श्रद्धामयोऽयं पुरुषो यो यच्छ्रद्धः स एव सः \|\|१७- ३\|\|

48. ॐतत्सदिति निर्देशो ब्रह्मणस्त्रिविधः स्मृतः \| ब्राह्मणास्तेन वेदाश्च यज्ञाश्च विहिताः पुरा \|\|१७- २३\|\|

49. यज्ञदानतपःकर्म न त्याज्यं कार्यमेव तत् \| यज्ञो दानं तपश्चैव पावनानि मनीषिणाम् \|\|१८- ५\|\|

50. अधिष्ठानं तथा कर्ता करणं च पृथग्विधम् \| विविधाश्च पृथक्चेष्टा दैवं चैवात्र पञ्चमम् \|\|१८- १४\|\|

51. न तदस्ति पृथिव्यां वा दिवि देवेषु वा पुनः \| सत्त्वं प्रकृतिजैर्मुक्तं यदेभिः स्यात्त्रिभिर्गुणैः \|\|१८- ४०\|\|

52. ईश्वरः सर्वभूतानां हृद्देशेऽर्जुन तिष्ठति \| भ्रामयन्सर्वभूतानि यन्त्रारूढानि मायया \|\|१८- ६१\|\|

53. य इदं परमं गुह्यं मद्भक्तेष्वभिधास्यति \| भक्तिं मयि परां कृत्वा मामेवैष्यत्यसंशयः \|\|१८- ६८\|\|

54. यत्र योगेश्वरः कृष्णो यत्र पार्थो धनुर्धरः \| तत्र श्रीर्विजयो भूतिर्ध्रुवा नीतिर्मतिर्मम \|\|१८- ७८\|\|



