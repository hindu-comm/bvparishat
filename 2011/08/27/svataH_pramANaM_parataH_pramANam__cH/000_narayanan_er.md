+++
title = "000 narayanan er"

+++
[[narayanan er	2011-08-27, 15:11:32 [Source](https://groups.google.com/g/bvparishat/c/cHH3y4PIAT8)]]



विद्वद्भ्यो नमः।  
डॉ. धवलपटेलमहोदयैः व्यासतीर्थकृततर्कताण्डवः, राघवेन्द्रकृतन्यायदीपश्च स्वकीये संस्कृतलोके प्रकाशितौ। काले चास्मिन् मुद्रितपुस्तकानुधावने कालविलम्बादिक्लेशादिना जनाः क्वचित्क्षिप्रलभ्यानि संगणकविद्युज्जालपुस्तकानि समाश्रयन्ते। सहस्रं पुस्तकेषु लिपिवेशनीयेष्वीषदीषट्टङ्कणदोषान् सज्जना क्षमन्ते। व्यासतीर्थकृततर्कताण्डवराघवेन्द्रकृतन्यायदीपयोः पाठे ह्यग्रे मयेदानीं कानिचिद् पृथु च रक्तं रञ्जयित्वा वाक्यानि प्रदर्श्यन्ते। स्वतस्त्वं परतस्त्वं च विषयः। आहत्यार्थावगतौ नाहं शक्तः। विद्वांसो मे शरणम्।  
  
ज्ञानप्रामाण्यस्य ज्ञप्तौ स्वतस्त्वम्। एतच्च त्रिधा निरवाक्।"याथार्थ्यरूपस्य तत्तज्ज्ञानप्रमाण्यस्य ग्राह्यप्रमाण्यविरोध्युपस्थापकसामग्र्यसमवहितग्राह्यप्रामाण्याश्रयतत्तज्ज्ञानविषयकसाक्षिज्ञानविषयत्वनैयत्यम्"इत्येकम्।"तत्तज्ज्ञानप्रमाण्यस्य ग्राह्यप्रामाण्याश्रयतत्तज्ज्ञानविषयकसाक्षिज्ञानविषयत्वयोग्यत्वम्"इत्यपरम्। नैयायिका यदाकारं ज्ञानमनुव्यवसायं मन्यन्ते तदेवात्र साक्षिशब्दितम्। स साक्षी यदि ज्ञानं गृह्णीयात्तर्हि तत्प्रामाण्यमपि गृह्णात्येव। यथा स्वयं गन्तुर्गजस्य कण्टकापसरणं प्रयोजकमेव न तु करणं तथा प्रामाण्यविरोध्युपस्थापकनिवारणमपि। इति प्रथमनिरुक्त्या पर्यवसितोर्थः। द्वितीयया तु अग्नेर्दाहकशक्तिवत्साक्षिणी प्रामाण्यग्रहणशक्तिरस्ति। अग्नेः प्रतिबन्धकाददाहकत्ववतस्यापि प्रामाण्याविषयता। तथापि करतलादौ दाह्यतवत्प्रामाण्येपि साक्षिग्राह्यता। इति साक्षिविषयतायोग्यत्वं स्वतस्त्वमिति फलितम्। तृतीया निरुक्तिस्तु न स्वमतासाधरणेत्यास्ताम्।।  
  
१. नैयायिकमते ज्ञानमनुव्यवसितं नाम किम्?  
२. साक्षिणा ज्ञानज्ञानप्रामाण्ययोर्ग्रहणं कथम्?  
३. कथं चात्र साक्षिविषयतायोग्यत्वम्?  
  
नारायणः

