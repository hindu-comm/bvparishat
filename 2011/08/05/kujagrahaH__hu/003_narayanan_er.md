+++
title = "003 narayanan er"

+++
[[narayanan er	2011-08-06, 10:19:10 [Source](https://groups.google.com/g/bvparishat/c/huaGhGjcpMI)]]



अयि भो व्यासमहोदय !  
मङ्गलस्य कुजजन्यत्वं भूम्यपत्यत्वं वा तच्छब्दप्रकृतिप्रत्ययादिभिश्चिरन्तनाः स्पष्टीकुर्वन्ति । जीवने स्रष्टुराद्या सृष्टिर्जलमिति जलोल्लेखोऽत्रोपलक्षणम् । भूमिग्रहाङ्गवदपि भौमग्रहाङ्गानि भवितुमर्हन्ति । प्रस्तरलोहसुवर्णरजताङ्गारधात्वादीनां प्राचुर्यं यथा भुवि तथा भौमेऽपि स्यात् । तत्र जीवोत्पत्तिर्नैतावता प्रत्यक्षसिद्धा । गच्छता कालेनाधुनिकैरपि भौमस्य भौमत्वमङ्गीकर्तव्यं स्यात् । न तु शास्त्राणि व्याकरणादीनि, पुराणानि वा मुधा विरच्यन्ते नाम । जलं वाऽन्यद् भौमं वस्तु भौमेऽस्ति वा न वेति प्रत्येकं वक्तुमसाम्प्रतम् , भौमकुजशब्दाभ्यामेव तत्सिद्धेः । आलङ्कारिकाप्युक्तिर्दण्डिनः- हेतुर्मृदम्बुसम्बद्धबीजव्यक्तिर्लताविवेति । मृदपि सुलभमिति तच्चित्रं प्रमाणम् ।  
<http://sanfrancisco.ibtimes.com/articles/192710/20110804/extraterrestrial-life-exists-nasa-discovers-water-on-mars-planet-amazing-images.htm>  
  
भूमिसमुद्रवत् क्षारजलस्थितिं कुजे सङ्कल्पमाना चिरकालाद्वा प्राग्जीवोत्पत्तिमनुमिन्वन्ति । क्वचित् केषाञ्चिच्च श्वेतचर्मिणां गवेषणं सत्यनिष्ठं, क्वचिच्च नाटकमात्रं स्याद्येन धनकीर्त्यादिलाभश्च, मयोन्नीतोऽयं लोको लोके इत्यभिमानतः । अलमलमतिप्रपञ्चितेनेत्यास्तां तावत् ।  
नारायणः ।  

  

  

------------------------------------------------------------------------

**From:** pravesh vyas \<[praves...@gmail.com]()\>  
**To:** भारतीयविद्वत्परिषत् \<[bvpar...@googlegroups.com]()\>  
**Sent:** Sat, 6 August, 2011 9:24:17 AM  
**Subject:** Re: {भारतीयविद्वत्परिषत्} कुजग्रहः  



