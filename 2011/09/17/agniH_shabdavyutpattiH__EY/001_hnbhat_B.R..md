+++
title = "001 hnbhat B.R."

+++
[[hnbhat B.R.	2011-09-17, 10:56:29 [Source](https://groups.google.com/g/bvparishat/c/EYtMPUOy8OQ)]]



  
  

2011/9/17 Rachuri Achar \<[rrac...@gmail.com]()\>  

> नमः परिषदे , >
> 
> >   आनन्दतीर्थ-ऋग्भाष्ये अग्निशब्दस्य व्युत्पत्तिः अग्रणीत्वं > यदग्नित्वं इति प्रदर्शिता । तत्र आनन्दतीर्थ-ऋग्भाष्य-छलारीव्याख्याने > इत्थं व्याख्यातम् । >
> 

> 
> > ननु अग्न्यादिशब्दानां अग्रणीत्वादिनिर्वचनं > यास्कोक्तनिरुक्त-पाणिनीव्याकरणविरुद्धम् । तत्र प्रकारान्तरेण > निर्वचनात् । अङ्गेर्नलोपश्च इति उणादिसूत्रेण अगि धातोः नि > प्रत्ययविधानात् अग्रणीत्वाद्यर्थायोगादिति । >
> 

> 
> >   
> > 
> > 
> > किन्तु यास्कनिरुक्ते - >
> 
> > 
> > - अग्निः पृथिवीस्थानः । तं प्रथमं व्याख्यास्यामः । अग्निः कस्मात् । > अग्रणीर्भवति । इति उक्तम् । >
> 
> > 
> >   
> > 
> > 
> > तत्तु आनन्दतीर्थीयव्याख्यानानुकूलमेवेति भाति । किन्तु > व्याख्यानोक्तरीत्या आनन्दतीर्थनिर्वचनं कथं यास्कोक्तविरुद्धं इति न > अवगतम् । कथं च पाणिनीव्याकरणरीत्या अग्निशब्दस्य अग्रणीत्वार्थायोगः । > एतन्मम शङ्का द्वयं विद्वांसःकृपया निवारयन्तु इति प्रार्थये । >
> 
> > 
> > 

  

  

यद्यपि भवदुक्तशङ्कायाः समाधानं वक्तुं मया न शक्यते, तथापि प्रयत्नः क्रियते।

  

तत्र यास्कोक्त-पाणिनीय-निरुक्तविरुद्धमित्येवोक्तम्, यद् "अङ्गे र्नलोपः" इत्यौणादिकप्रक्रियानुसारेण अग्रणीत्वार्थस्तु न लभ्यते, पाणिनीयानुसारेणेत्येवार्थः। न यास्कोक्त-निरुक्तकाराभिमतव्युत्पत्तिप्रदर्शनवाक्यविरुद्धमिति भाति। अथापि,

  

वर्णागमौ वर्णविपर्ययश्च द्वौ चापरौ वर्णविकारनाशौ: धातोस्तदर्थातिशयेन योगस्तदुच्यते*पञ्चविधं निरुक्तम्*॥

  

नैरुक्तकारमते, यथाकथंचिदन्वितार्थप्रदर्शन एव तात्पर्यम्, पञ्चविधेषु येन केनापि प्रकारेण अन्वितार्थाभिधाने तात्पर्यम्, न पुनः, "*सर्वाणि नामानि आख्यातजानि*।" इतिशाकटायनमतमात्रमवलम्ब्यते। वैयाकरणैश्च कैश्चिदेवानुमन्यते। नैरुक्तानां च अन्वितार्थे एव संस्कारः प्रामाणिकः, न पुनरनन्वितार्थे। "उणादयो बहुलम्" इति शाकटायननिर्वचनानि पाणिनीयैः बाहुलकादेव गृह्यते, इति तन्निरुक्तेः पाणिनीयत्वेनारोपात् तद्विरुद्धत्वमभिहितमिति भाति। यास्कोक्तनिर्वचनविरुद्धत्वं तु नास्त्येव।

  

अग्रं नयतीति व्युत्पत्तौ - अग्रशब्दादुपपदात् नीधातोः क्विप्प्रत्यये, पृषोदरादित्वात् रेफाकारयोर्लोपे, ह्रस्वे च, अग्नि-शब्दः निरुक्तकारमतेन न विरुद्धम्। पाणिनीये, तु अग्रणीः इत्येव भवति।

  

प्रकारान्तरेण व्याख्यानं तु तत्रैव -

  

अङ्गं नयतीति - निरुक्तोक्तनिर्वचने, वा तत्रैव

व्याख्यानं "त्रिभ्य आख्यातेभ्यो जायत" इतिशाकपूणिमतेनदत्तं वर्तते (७.१४) -

  

इण् गतौ धातोः, अञ्जु धातोः, दह धातोः वा - अङ्गम्, तस्मात् परः नी- धातुः
- त्रिभिधातुभिर्मिलित्वा - अग्निशब्दाद् उक्तार्थो निःसार्यते नैरुक्तमते। तथा चाह -

  

अग्निः कस्मात्? अग्रं यज्ञेषु प्रणीयते -

  

इताद्, अक्ताद् दग्धाद् वा नीताद् - स खलु -

  

एतेः "अ"कारमादत्ते, "ग"कारम् अनक्तेः दहतेर्वा, नीः परः -

  

अ-ग्-नी- \> अग्निः इत्यपरं निर्वचनम्।

  

एवं च, भाष्यमतेन पाणिनीयानुसारिणी व्युत्पत्तिः "अङ्गेर्नलोपश्च" इत्यादिप्रकारान्तरेण निरुक्तार्थविरुद्धमित्येव तात्पर्येणोक्तमिति भाति। तत्र पाणिनीये, अग्रणीताद्यर्थायोगात्। ततश्च भाष्यवाक्ययोजना अन्यथा कल्पनीया इति भाति। निरुक्तानुसारिणी व्युत्पत्तिः, पाणिनीयविरुद्धा इति स्पष्टम्।



-

*Dr. Hari Narayana Bhat B.R. M.A., Ph.D.,  
***Research Scholar,  
**

Ecole française d'Extrême-OrientCentre de Pondichéry

16 & 19, Rue Dumas

Pondichéry - 605 001

  

  

