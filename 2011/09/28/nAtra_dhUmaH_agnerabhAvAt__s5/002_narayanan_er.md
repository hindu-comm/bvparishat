+++
title = "002 narayanan er"

+++
[[narayanan er	2011-09-29, 10:40:07 [Source](https://groups.google.com/g/bvparishat/c/s5b6w_lTASQ)]]



आचार्येभ्यो नमः।  

अर्थावगतिर्नास्तीत्यतो व्याख्यानमपेक्षितमित्येव। अनुमाने व्यङ्ग्यप्रधानस्य ध्वनेरन्तर्भावं प्रकाशयितुं राजानकमहिमभट्टो व्यक्तिविवेकं निरमिनोत्। इदानीं ग्रन्थभागानुद्धरामि। तत्र-

१. नापि वाच्यप्रतीयमानयोर्मुख्यवृत्त्या व्यङ्ग्यव्यञ्जकभावः सम्भवति व्यक्तिलक्षणानुपपत्तेः। तथा हि सतोऽसत एव वाऽर्थस्य प्रकाशमानस्य सम्बन्धस्मरणानवेक्षिणा प्रकाशकेन सहैव प्रकाशविषयतापत्तिरभिव्यक्तिरिति तल्लक्षणमाचक्षते। तत्र सतोऽभिव्यक्तिस्त्रिविधा, तस्य त्रैविध्यात्। तत्र कारणात्मनि कार्यस्य शक्त्यात्मनाऽवस्थानात् तिरोभूतस्येन्द्रियगोचरत्वापत्तिलक्षणः आविर्भावः एकः। यथा क्षीराद्यवस्थायां दध्यादेः।

२. द्वाभ्यां वस्तुमात्राभ्यामन्तरिता प्रतीतिर्यथा-  

वणिअअ हत्थिदन्ता कत्तो अह्माण वग्घकित्ती अ।

जावलुलिआलअमुही घरम्मि परिसक्कए सोह्णा।। इति।  

(वाणिजक हस्तिदन्ता कुतोऽस्माकं व्याघ्रकृत्तिश्च।

यावल्लुलितालकमुखी गृहे परिष्वक्कते स्नुषा।।) इति।  

अत्र हि वक्ष्यमाणप्रकारेण वृद्धव्याधेन वाणिजकं प्रति हस्तिदन्ताद्यभावप्रतिपादनाय व्यापकविरुद्धकार्योपलब्धिः प्रयुक्ता। यथा नात्र तुषारस्पर्शो धूमादिति। हस्तिदन्तव्याघ्राजिनादिसद्भावो ह्यस्मद्गृहे समर्थस्य सतः सुतस्य तद्व्यापादनव्यापारपरतया व्याप्तः। तद्विरुद्धं च स्नुषासौभाग्यातिरेकप्रयुक्तमविरतसम्भोगसुखासङ्गजनितमस्य निस्सहत्वम्। तत्कार्यं च स्नुषाया विलुलितालकमुखीत्वमिति।

३. शास्त्रमात्रप्रसिद्धार्थविषयो वेदः। वेदग्रहणमितिहासपुराणधर्मशास्त्राद्युपलक्षणं तेषां तन्मूलत्वोपगमात्। यथा-

अयाचितारं न हि देवदेवमद्रिः सुतां प्रतिग्राहयितुं शशाक।

अभ्यर्थनाभङ्गभयेन साधुर्माध्यस्थ्यमिष्टेऽप्यवलम्बतेऽर्थे।। इति। (कुमारसम्भवम् - १.५२)

अत्र हि कारणभूतस्य भगवद्गतस्य सम्प्रदानत्वनिबन्धनस्य याचनस्याभावे भूधरेन्द्रगतस्य कार्यस्य कन्याग्राहणशक्तत्वस्याभावोपनिबन्धनः शास्त्रमूलः, तयोः कार्यकारणभावस्य तन्मूलत्वेन प्रसिद्धेः। यदाहुः-

अयाचितानि देयानि सर्वद्रव्याणि भारत!।

अन्नं विद्या दया कन्या अनर्थिभ्यो न दीयते।। इति।

अर्थी च सम्प्रदानम्। यदुक्तम्-

अनिराकरणात् कर्तुस्त्यागाङ्गं कर्मणेप्सितम्।  
प्रेरणानुमतिभ्यां च लभते संप्रदानताम्।। (वाक्यपदीयम्- ३. ७.१२९)

एवं च कारणानुपलब्धिप्रयोगोऽयमार्थ इति मन्तव्यम्। यथा-नात्र धूमोऽग्नेरभावादिति।

  

> 
> >  style="font-family:times new roman,new york,times,serif;font-size:12pt"> >
> ------------------------------------------------------------------------ >
> **From:** ललितालालितः श्रीमान् \<[lalitaa...@gmail.com]()\>  
> **To:** [bvpar...@googlegroups.com]()  
> **Cc:** narayanan er \<[drerna...@yahoo.com]()\>  
> **Sent:** Thursday, 29 September 2011 2:51 AM  
> **Subject:** Re: नात्र धूमः, अग्नेरभावात्।  
> > 
> > 



