+++
title = "000 narayanan er"

+++
[[narayanan er	2011-09-05, 18:18:19 [Source](https://groups.google.com/g/bvparishat/c/r91TnCCUQhg)]]



विद्वद्भ्यो नमः।  
वैयाकरणसिद्धान्तकौमुद्यां भट्टोजिदीक्षितेन शान्तनवाचार्यस्य फिट्सूत्राणि व्याख्यातानि। तत्र प्रातिपदिकं फिडित्युच्यते। फिडयं प्रातिशाख्यप्रसिद्धो वा ? ऋग्वेदस्य कीदृशी च शाखा बह्वृजित्युच्यते ?  
पाणिनिसूत्रेष्वऽपि स्वरप्रक्रियास्वनुदात्तं पदमित्यादिषु बहुषूपस्थितेषु सामान्यस्वरधातुप्रत्ययसमासादिस्वरविधिषु च किंप्रयोजनेयं फिट्चर्चा ?  
पाणिनीयं च लोकवेदयोर्व्याकरणम्। तदभिप्रायबाह्यं किञ्चित् कुतश्चर्च्यते ?  
विशेषतः- १. नक्षत्राणामब्विषयाणाम्। २. न कुपूर्वस्य कृत्तिकाख्या चेत्।  
आश्लेषानुराधयोरप्याद्युदात्तत्वं चैव यदि स्वीक्रियेत, काऽर्थहानिः?  
प्रत्युत कृत्तिकायामन्तोदात्ते कृतेऽपि काऽर्थहानिः?  
तथाऽपि ज्येष्ठा, श्रविष्ठा, धनिष्ठेतीष्ठन्नन्तानां नक्षत्राणामाद्युदात्तत्वं यदि स्वीक्रियेत, काऽर्थहानिः?  
नारायणः।  
  

  

