+++
title = "007 hnbhat B.R."

+++
[[hnbhat B.R.	2011-01-28, 12:12:52 [Source](https://groups.google.com/g/bvparishat/c/LZjX7NPt6_w)]]



\> तुमुन् प्रत्ययस्तु सर्वत्र कश्मिँश्चिदर्थे विहित इति न तत्र "कर्त्तरि कृत्" (3-4-67) इति सूत्रं प्रवर्तते \|  
\>  
\> भवन्तः स्वसम्मतिं विरोधं वा प्रदर्शयिष्यनतीति आशासे \|  
  

भोः रामकरणशर्माणः,  
अन्तिमा व्याख्या तु सुखदाया एव सुखदा आसीदिति नात्र चित्रम्। परमत्र विशेषाभाव एव, यत् सर्वैर्ज्ञायते सुबादिप्रक्रिया, तस्यैव व्याख्या कृता, न तु स्वेनोत्थापितशङ्कायाः।  
तत्रेदं तत्त्वं प्रतिभाति मे। कर्तरि कृत् इति उत्सर्गः इति प्रत्यर्यार्थविशेषणम्। कर्तरि कारके प्रत्ययविधानम्, तस्य यत्र प्रत्ययार्थविशेषाभवः, तत्रैवोपस्थितिः, नान्यत्र यत्र प्रत्ययार्थविशेषविधानम्, यथा - आढ्यसुभगस्थूल... करणे, इत्यादिषु तस्यासंनिधिरेव। इति।  
अत्रापि तुमुन्विधायकसूत्रेषु, कालसमयवेलासु तुमुन् =  
  
तुमुन्ण्वुलौ क्रियायां क्रियार्थायाम् (\|\| PS_3,3.10 \|\|)  
क्रियार्थायां क्रियायाम् उपपदे धातोर् भविस्यति कलेतुमुन्ण्वुलौप्रत्ययौ भवतः। भोक्तुं व्रजति।भोजको व्रजति

  
  
समानकर्तृकेषुतुमुन् (3-3-158)  

इच्छार्थेषु धातुषुसमानकर्तृकेषुउपपदेषु धातोः तुमुन् प्रत्ययो भवति। तुमुन् प्रकृत्यपेक्षम् एव समानकर्तृत्वम्।  
इच्छति भोक्तुम्। कामयते भोक्तुम्। विष्टि भोक्तुम्।...  
  
कालसमयवेलासु तुमुन्३।३।१६७।  
कालार्थेषूपपदेषु तुमुन्। कालः समयो वेला वा भोक्तुम्॥  
इति सर्वत्र कालादय उपपदविशेषास्तदर्था वा विहिताः, इति न प्रत्ययार्थविशेषा। द्वितीये च, तुमुन्प्रकृत्यपेक्ष एव समानः कर्ता इच्छतेरपि इति स्पष्ट एव। प्रत्युदाहृतं च - भोजयितुं देवदत्तमिच्छति इत्यर्थे देवदत्तं भोक्तुमिच्छति इति प्रयोगाभावात् इति।

  
  

"शकधृषज्ञाग्लाघटरभलभक्रमसहार्हास्त्यर्थेषु तुमुन्" (3-4-65)

शकाऽदिषु उपपदेषु अस्त्यर्थेषु वा धातुमात्रात् तुमुन् प्रत्ययो भवति। अत्रियार्थोपपदार्थो ऽयम् आरम्भः।...

  

  

"पर्याप्तिवचनेष्वलमर्थेषु" (3-4-66)

पर्याप्तिः = अन्यूनता। पर्याप्तिवचनेषु अलमर्थेषु उपपदेषु धातोस्तुमुन् प्रत्ययो भवति। पर्याप्तो भोक्तुम्। अलं भोक्तुम्। भोक्तुं पारयति।  

इत्यादिष्वपि उपपदविशेषास्तदर्थविशेषा एव विधीयन्ते, न प्रत्ययर्थविशेषाः।

  

अर्थविशेषनिर्देशाभावे भाव एव तुमर्थः इति सिद्धान्तः। भावश्च धात्वर्थः। अत एव भाववचनाश्च इति चतुर्थी, भोजनाय व्रजति, भोक्तुं व्रजति इत्यादिषु चतुर्थी। अत्रापि कर्ता स्मान एव तुमुन्वाच्यक्रियायाः उपपदवाच्यायाश्च।

  

परं क्वापि प्रत्ययार्थनिर्देशो नास्तीति सत्यम्, तथा च कर्तरीति प्राप्नोत्येव।

  

अत्र वदन्ति।

  

"अव्ययकृतो भावे" अव्ययसंज्ञाप्रयोजकाः कृत्प्रत्यया भावे भवन्तीति वचनाद् तुमुनश्चाव्ययसंज्ञाप्रयोजकत्वात् कर्ता नाभिधीयते इति। अत एव ---

  

तत्र "*अव्ययकृतो भावे*" इति तुमुनो भाव एव विहितत्वेन तुमर्थकस्य प्रत्ययस्य भाववचनत्वे सिद्धे पुनर्भाववचनग्रहणं सूत्रविशेषपरिग्रहणार्थमित्याह--भाववचनाश्चेति।इति तत्त्वबोधिनी, बालमनोरमा च "तुमर्थाच्च भाववचनाच्च" इति चतुर्थीधायकसूत्रे।

  

अत एव च,

  

तुमर्थे सेसेनसेअसेन्क्षेकसेनध्यैअध्यैन्कध्यैकध्यैन्शध्यैशध्यैन्तवैतवेङ्तवेनः(३।४।९) इति सूत्रे काशिका च।  

  

तुमर्थो भावः।कथं ज्ञायते?वचनसामर्थ्यात् तावदयम् कर्तुरपकृष्यते। न च अयम् अन्यस्मिन्नर्थे तुमुनादिश्यते। अनिर्दिष्टार्थाश्च प्रत्ययाः स्वार्थे भवन्ति। स्वार्थश्च धातूनां भाव एव।

यदि कर्तरि विधीयते उत्सर्गेण, अत्र सूत्रे, "तुमर्थे" इति न सूत्रयेत्, कर्तरि इत्यनुवृत्यैव लाभात्। अत्र ग्रहणमेव ज्ञाप्यते, कर्तरीति तुम्विधायकसूत्रेषु न संबध्यते, इति। अनिर्दिष्टार्थत्वेन तुमुनः कर्तुरन्यार्थे भावे एव विधानं ज्ञापकात् सिद्धम्। "अव्ययकृतो भावे" इति।

  

अत्र प्रत्ययार्थनिर्देशाभावात् कर्तरीति संबध्यते एव, परमनेन ज्ञापनेन न प्राप्नोति कर्त्रर्थे तुमुन् इति स्थितिः। तुमर्थश्च भाव एव। भाववचनाश्च द्वेधा - तुमुनादिवाच्याः घञादिवाच्याश्च। तत्र तुमुनादिवाच्येषुलिङसंख्यान्वययोग्यतानास्ति, घञाद्यन्तेषु लिङसंख्यान्वययोग्यतास्तीति विशेषः। उभयोरपि पर्यायेण प्रयोगः "भावचनाश्च" इति सूत्रेण भोजको याति, भोक्तुं यातीत्यादौ दर्शितमेव।

  

अयं संक्षेपः। तुमर्थविचारे समानकर्तृकत्वं भाववचनं च महतो विचारस्यास्पदं भवतीति विरम्यते विस्तरभयात्।

  

सुब्रह्मण्यमहोदया अत्र विस्तरशः भाष्यकैयटादिप्रामाण्येनोपन्यस्तुं प्रभवन्तीति तान् प्रतीक्षे स्पष्टप्रतिपादनार्थम्।

  

सद्य एव विस्तरतो लिखितमिति क्षमा याचे।



