+++
title = "005 Sukhada"

+++
[[Sukhada	2011-01-27, 13:04:09 [Source](https://groups.google.com/g/bvparishat/c/LZjX7NPt6_w)]]



भूयः प्रणम्य,  
  
"कृदतिङ्" (3-1-93) इति तुमुन्विधायकं सूत्रं विधिसूत्रं वेति न मे अभिप्रायः\| कृत्संज्ञाविधायकमेवेदं सूत्रम् \| अभीष्टमर्थं बोधयितुमहं सफला नाभूवमतः किञ्चिद् विस्तरेण पुनरत्र लेखितुं प्रयते \|  
  
"तुमुन्ण्वुलौ क्रियायां क्रियार्थायाम् (3-3-10), "समानकर्तृकेषु तुमुन्" (3-3-158), "कालसमयवेलासु तुमुन्" (3-3-167), "शकधृषज्ञाग्लाघटरभलभक्रमसहार्हास्त्यर्थेषु तुमुन्" (3-4-65),  
"पर्याप्तिवचनेष्वलमर्थेषु" (3-4-66) इत्येतै: सूत्रैर्विहितस्य तुमुन् प्रत्ययस्य "कृदतिङ्" (3-1-93) इति सूत्रेण कृत्-संज्ञायां सत्यां "कर्त्तरि कृत्" (3-4-67) इति सूत्रेण तुमुन्नन्तः शब्दः कर्त्तरि कारके स्यादित्यासीत् मे शङ्का \|  
इदमपि सत्यं यद् कृत्संज्ञात्वात् "कृत्तद्धितसमासाश्च" इति तुमुन्नन्तस्य प्रातिपदिकसञ्ज्ञायां सत्यां "स्वौजसमौट्०" (४-१-२) इति स्वाद्युत्पत्तिरित्यादिकं भवति \| तुमुन्-प्रत्ययस्य "कृन्मेजन्तः" इत्यनेन अव्ययत्वात् तदन्ताद्विहितस्य सुप्प्रत्ययस्य "अव्ययादाप्सुपः" इति लोपः\|  
  
भवतामुत्तराण्यधीत्य काशिकायाञ्च "कर्त्तरि कृत्" (3-4-67) इति सूत्रवृत्तिं पुनरवलोक्येदं मयावगतं यद् येषु सूत्रेषु अर्थादेशो नास्ति तत्रेवेदं सूत्रं प्रवर्तते इति \| यथा "ण्वुल्तृचौ" (3-1-133), "नन्दिग्रहिपचादिभ्यः ल्युणिन्यचः" (3-1-134) इत्यादिभिर्विहिताः प्रत्ययाः न कश्मिँश्चिदर्थविशेषे निर्दिष्टाः, अतस्ते "कर्त्तरि कृत्" (3-4-67) इति सूत्रेण कर्तरि कारके भवन्ति \| उदा० "कारकः व्रजति, कर्ता व्रजति इत्यादीनि \|  
  
तुमुन् प्रत्ययस्तु सर्वत्र कश्मिँश्चिदर्थे विहित इति न तत्र "कर्त्तरि कृत्" (3-4-67) इति सूत्रं प्रवर्तते \|  
  
भवन्तः स्वसम्मतिं विरोधं वा प्रदर्शयिष्यनतीति आशासे \|  
  
भूरिशो धन्यवादा:,  
सुखदा  
  

2011/1/27 S P Narang \<[spna...@yahoo.com]()\>



