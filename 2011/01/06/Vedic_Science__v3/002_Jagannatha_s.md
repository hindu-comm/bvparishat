+++
title = "002 Jagannatha s"

+++
[[Jagannatha s	2011-01-06, 23:09:08 [Source](https://groups.google.com/g/bvparishat/c/v31uWqMy4G8)]]



नव्यां पद्धतिमाश्रित्य नवीनं ज्ञानमाहरेत्।

वृष्ट्युत्पत्तिक्रमं ज्ञातुं किमर्थं ब्राह्मणं पठेत् ? ।।

यच्च ब्राह्मणवेदेषु पुराणेषु स्मृतिष्वथ।

भौतिकं दृश्यते ज्ञानं तत् प्राथमिककल्पकम्।।

उदाहारिषत ब्राह्म्यो वृष्टौ या ब्राह्णणस्थिताः।

बोधात्तन्निःसृताद् बाला अधिकं जानतेऽधुना।।

आसीत् कस्मिंस्तरे वृष्टिज्ञानं प्राचीनकालिकम्।

इति चेद् वस्तु संशोध्यं पुराणे वाङ्मयेऽस्तु दृक्।।

वस्तुतस्त्वधुना नव्यं ज्ञानं लब्धं नवे पथि।

वेदवाक्यैर्मिश्रयित्वा सर्वं वेदस्थमुच्यते।।

तन्न वेदस्य वेदत्वं तत्तु वेदावमानना।

क्व च वेदस्य गाम्भीर्यं क्व संशोधकचेष्टितम् ? ।।

अध्यात्मज्ञानभण्डारे वेदे सुलभमन्यतः।

भौतिकज्ञानमस्तीति वादो वेदत्वभङ्गकृत्।।

अङ्गीकृत्यापि तं वादं पृच्छामो नवकालिकम्।

ज्ञानं किमतिशेते तन्नवज्ञानेन वा समम् ? ।।

इत्थंकारं मदीया धीर्द्वयोरपि विकल्पयोः।

त्याजयन्तु नवान् ग्रन्थान् सर्वान् विद्यार्थिभिर्बुधाः।।

सर्वभौतिकविज्ञानजलधौ जाग्रति क्षितौ।

वेदे शालासु किं ग्रन्थैरन्यैरस्तु प्रयोजनम् ? ।।

  
  

2011/1/6 iragavarapu narasimhacharya \<[insac...@gmail.com]()\>



