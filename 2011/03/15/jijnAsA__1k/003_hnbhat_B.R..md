+++
title = "003 hnbhat B.R."

+++
[[hnbhat B.R.	2011-03-15, 20:25:51 [Source](https://groups.google.com/g/bvparishat/c/1ksCEMbdlqA)]]



> 
> > 
> > \> अयि मान्याः,  
> \> ममैका जिज्ञासा अस्ति, यत् प्राच् इति अव्ययं प्रसिद्धमस्ति परन्तु > प्राच् इति  
> > 
> > 
> > 
> >   
> > 



"अञ्चु गतिपूजनयोः" इति धातोः, प्र=पुर्वपदात्,ऋत्विग्-दधृक्-स्रग् -दिगुष्णिगञ्चु-युजि-क्रुञ्चां च (३.२.५९) इति क्विन् प्रत्यये,

प्रकर्षेण अञ्चतीति प्राङ् , पूजायाम्, "नाञ्चेः पूजायाम्" (६.४.३०) इति उपधायाः नलोपाभावात् प्राञ्च् शब्दादेव सुबुत्पत्तिः;

  

पूजाभावे, नलोपे "अनिदितां हल उपधायाः क्ङिति" प्राच् शब्दः; उभयोरपि सुट् प्रत्यये, विशेषाभावः;

प्राङ् - प्राञ्चौ -प्राञ्च; प्राञ्चम् - प्राञ्चौ इति।

  

अनन्तरं लुप्तनकारस्य तुशसादावचि,"अचः"(६.४.१३८)इति अकारलोपे, प्र+च् \>\> चौ (६.३.१०८) इति पूर्वस्य दीर्घे, प्राचः, प्राचा, प्राचे इति रूपाणि;

अन्यस्य नकारलोपाभावात्, प्राञ्च् +अस् \>\> प्राञ्चः, प्राञ्चा, प्राञ्चे इति रूपभेदः।

  

दिग्देशकालवाचकत्वे तु -

  

"प्रागतीतार्थकम्" (3.4.14), "दिग्देशकाले पूर्वादौ प्रागुदक्प्रत्यगादय:(3.4.14) इत्युभयत्र अस्याव्ययत्वमुक्तममरसिंहेन; "दिग्देशकालेष्वस्तातिः" इति दिग्देशकालेष्वर्थेषु वर्तमानात् प्राचीशब्दात् अस्तातिप्रत्ययोत्पत्तौ, "अञ्चेः" (५.३.३०) इति तस्य लुकि, प्राग् भवं प्राक्तनः पर्वतः इति प्राच्यां दिशि भवस्य, काले च "प्रागप्यभज्यत धनुरैश्वरं तद्" इति, प्राग् देशे भवाः, प्राक्तनाः पाणिन्यादयश्चोच्यन्ते,

"सायंचिरंप्राह्णेप्रगे ऽव्ययेभ्यष्ट्युट्युलौ तुट् च " (४.३.२३) इति अव्ययत्वात् टुप्रत्यये, टुल्प्रत्यये च तुडागमे च प्राक्तन-शब्दोत्पत्तिः।

इति स्थितिः। अतीतार्थे च प्रागिति प्राक्तनजन्म = अतीतं जन्म इत्यर्थे प्रयोगात्; प्राक् = पुरा इति प्रसिद्ध एव प्रयोगः; प्राङ्मुखः, उदङ्मुखः इत्यादयः प्राचीदिगर्थे अव्ययत्वेनोपपन्नाः।  

  

इति संक्षेपेण प्राच् शब्दस्य अव्ययत्वम् दिग्देशकालेष्वर्थेषु, अन्यत्र सुबुत्पत्तियोग्यता, प्रकर्षेण गमनकर्तरि प्रयोगात्; तत्रापि, पूजायां प्राञ्च् शब्द इति विवेकः।

  

अस्मदुपाध्याया सुब्रह्मण्यमहोदया अत्र प्रमाणान्तराण्युदाहर्तुं प्रभवन्त्येव इतो ऽधिकस्पष्टीकरणाय। इति विरमामि,

  

विद्वन्मुखप्रेक्षी,

  

--

Dr. Hari Narayana Bhat B.R.  
EFEO,  
PONDICHERRY  

