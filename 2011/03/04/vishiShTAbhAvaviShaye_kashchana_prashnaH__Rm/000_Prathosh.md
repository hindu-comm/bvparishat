+++
title = "000 Prathosh"

+++
[[Prathosh	2011-03-04, 23:21:10 [Source](https://groups.google.com/g/bvparishat/c/RmN23maVe8g)]]



सर्वेभ्यो नमः\|

न्यायशास्त्रे तावत् पूर्वक्षणवृत्तित्वविशिष्टस्वाभावाभावस्य स्वाभावं  
प्रति प्रतियोगित्वं तत्र तत्र वर्ण्यते किल \| तत् कथं इति जिज्ञासा मम \|

अहम् तु एवं चिंतये -- अभावाभावास्य प्रथमाभावप्रतियोगिरूपत्वं उच्यते \|  
तथा च पूर्वक्षणवृत्तित्वविशिष्टस्वाभावाभाव:  
पूर्वक्षणवृत्तित्वविशिष्टस्वात्मक: भवति \| अपिच " विशिष्टं  
शुद्धान्नातिरिच्यते " इति न्यायेन पूर्वक्षणवृत्तित्वविशिष्टस्व:  
स्वरूप एव भवति\| एवंच स्वं स्वाभावास्य प्रतियोग्येव भवति \| अतः  
पूर्वक्षणवृत्तित्वविशिष्टस्वाभावाभावस्य स्वाभावं प्रति प्रतियोगित्वं  
युज्यते इति \|

अनेनैव प्रकारेण एवमुच्यते वा अन्यः कोपि प्रकारः वर्तते वा ? कृपया  
विशदयन्तु तत्रभवन्तः विद्वांस: \|

इति श्री व्यासतीर्थचरणाराधक:  
प्रतोष:  
" ततः स्वत: प्रमाणेन देवो वेदेन वेदित: \|  
विष्णुर्मोक्षस्य दातेति विश्वं भवति शोभनम् \|\| "

