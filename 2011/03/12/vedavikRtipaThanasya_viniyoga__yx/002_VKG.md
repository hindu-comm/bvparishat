+++
title = "002 VKG"

+++
[[VKG	2011-03-13, 06:47:02 [Source](https://groups.google.com/g/bvparishat/c/yx1padZ3c8M)]]



प्रणामाः।  
विकृति पाठस्य प्रधानार्थस्तु संहिताध्ययनस्य रक्षणमिति  
तावन्निश्चप्रचम्। संहिताया मन्त्र बाहुल्यात्, तेषामेव मन्त्राणां  
(ऋचां, यजुषाञ्च) रक्षणीयार्थत्वाच्च, विकृतिपाठः तेषामेव प्रपञ्चितो  
वैदिकलोकेन।  
यद्यपि आनुषङ्गिकं फलमुक्तं, ब्रह्मलोकप्राप्त्यादिकं - तत्सर्वं  
परम्परया तादक्फल मवापयतीति बोध्यं भवति। (कौण्डिन्य शिक्षायान्तु,  
घनपाठादिकस्य शिवलोक प्राप्तिः - प्रकृति पाठापेक्षया  
दशगुणाधिकफलप्रापकत्वं यद्यपि विहितं, तत् रात्रिसत्रन्याय मनुसृत्य,  
अर्थवादः इति भाव्यते विद्वद्भिः।)

अथ गृह्य कर्मसु, विकृतीनां प्रयोगे औचित्यं वा वैचित्री वा  
द्वितीयाशङ्का त्ववशिष्टैव। विधेयत्वेन तेषां साक्षान्नास्ति निवेशः।  
वैचित्र्यार्थं वा, अर्थवादानुमित - अपूर्व प्राप्तिमूलको वा तासां  
विकृतीनां पाठ इति निश्चप्रचमेव।

(अन्योपि विषयः - मन्त्राणां रक्षणाय कर्तव्यो विकृति पाठः, तैत्तिरीय  
शाखायान्तु (सारस्वत पाठ हेतोः) संसृष्ट मन्त्र ब्राह्मणवाक्यानां संहिता  
ब्राह्मणग्रन्थेषु वर्तमानत्वात्, ब्राह्मण ग्रन्थस्थ मन्त्राणामपि  
विकृतिपाठयोग्यतासद्भावेपि, बह्वृचसम्प्रदायानुसारिणी वैदिकी परम्परा,  
ब्राह्मणाम्नात मन्त्राणां, वाक्यानां विकृतिपाठं न ब्रवीति। पदपाठस्य  
प्राचुर्याभाव एव हेतुरत्रेति मन्यामहे।)

अतः, यदि तत्रत्यः पुरोहितः भद्रं कर्णेभिः इत्यस्य घनपाठं ब्रूते,तस्य  
मूलं मृग्यमेव। अथवा (विप्राः पश्चिमबुद्धयः इति) पाशात्यमतीनां  
वैचित्र्यमिति समाधेयम्। यदि सः, ऋग्वेदी चेत्, तदा तस्य पाठ स्समर्थनीय  
एव, तस्य संहितान्तर्भूतत्वात्। (ऋङ्मन्त्राणां सम्प्रदायो वर्तत  
इत्युक्तपूर्वमेव।)  
इत्यलं विस्तरेण।  
वंशीकृष्ण घनपाठी  
मैसूरु।



