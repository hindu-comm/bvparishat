+++
title = "014 narayanan er"

+++
[[narayanan er	2011-07-09, 12:18:48 [Source](https://groups.google.com/g/bvparishat/c/siDEI31hONQ)]]



विद्वद्भ्यो नमः।  

श्रीवीरनारायणाचार्याणां श्रीमल्ललितालालिताचार्याणां चात्माश्रयगताः प्रस्तुतयोऽवलोकिताः। विशेषतः श्रीमल्ललितालालिताचार्याणां ग्रन्थपङ्क्तिप्रतिपदव्याख्यानमुपकाराय जातमित्यानन्दी कृतज्ञश्चास्मि। मम तु बुद्धेस्तैक्ष्ण्याभावेनावगमने महान् विलम्बः, तथाऽपि प्रतिपादने। भारतीयविद्वत्परिषद्यत्र व्याकरणपुराणेतिहासज्यौतिषचर्चापेक्षया न्यायवेदान्तादिगताः संवादा विरलायन्ते। वाक्यार्थसभाद्याः केवलं यथाविधविहितभूरिपरिश्रमाणां क्रान्तदर्शिनां सन्न्यासिवर्याणां समक्षमित्यतः परं ताश्चापीदानीं भारते न्यूनायन्ते। यतिवर्याः शास्त्राध्ययनमात्रे यदि न श्रद्दधेरन्, केवलं शास्त्राणामितिहासचर्चयैव संस्कृतलोकस्तोषयिष्यते। श्रोतव्यानि च यथाशक्यं शास्त्रवाक्यानि सुपरिश्रान्तानां यतीन्द्राणां मुखेभ्यो निर्गम्यमानानि, तान्यपि क्वचिद्भाग्यायत्तानि किल शुश्रूषूणाम् !!  
श्रीमल्ललितालालिताचार्याणां व्याख्यानादित्थमवगम्यते-  
घटमहं जानामीत्यत्र घटज्ञानप्रामाण्यं निश्चेतुं पटज्ञानप्रामाण्यमानीयते, स्वेन स्वं निश्चिनुयादिति किंप्रमाणतामपाकर्तुम् । तत्रापि पटज्ञानप्रामाण्यं कथं निश्चितं पटज्ञानप्रामाण्येनोत वा वस्त्वन्तरज्ञानप्रामाण्येनेति । परीक्ष्य प्रमाणभूतमेव द्वितीयज्ञानं च प्रथमज्ञानं प्रमाणयितुं क्षमम्। निश्चितं सदेव द्वितीयज्ञानप्रामाण्यं
प्रथमज्ञानप्रामाण्यं निश्चितं स्याच्चेत् द्वितीयज्ञानं प्रमाणयितुं स्वयं तदाश्रयते इति प्रथमज्ञानप्रामाण्यनिश्चयो व्याहन्यते । अयं आत्माश्रयाख्यो दोषः। द्वितीयज्ञानप्रामाण्यनिश्चयाय विकल्पान्तरमपि न चर्चितम्।  
पद्याभ्यां चावगतिं परिकरोमि -  
प्रामाण्यं नैव कस्यापि ज्ञानस्येह स्वयं स्वतः। ज्ञानान्तरेण निश्चेयं श्रयस्तत्रापि न स्वयम् ।। १ ।। इति ।।  
निश्चितं स्यात् प्रमाणं चेन्नात्माश्रितमुपाश्रयेत् । पूर्वज्ञानप्रमाणे तद्व्याघाताय प्रकल्पते।। २ ।। इति च ।।  
ममावगमने दोषश्चेत् पुनरपि शोधनीयः। श्रीवीरनारायणाचार्यैः श्रीमल्ललितालालिताचार्यैश्चानुगृहीतोऽस्मि नारायणः।  
  
  

  

  

------------------------------------------------------------------------

**From:** श्रीमल्ललितालालितः \<[lalitaa...@gmail.com]()\>  
**To:** bhAratIya-vidvat-pariShat \<[bvpar...@googlegroups.com]()\>; Samskrita Google Group \<[sams...@googlegroups.com]()\>  
**Sent:** Fri, 8 July, 2011 4:46:58 PM

  
**Subject:** Re: {भारतीयविद्वत्परिषत्} आत्माश्रयः  





