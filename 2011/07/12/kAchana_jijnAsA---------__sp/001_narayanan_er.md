+++
title = "001 narayanan er"

+++
[[narayanan er	2011-07-13, 13:12:08 [Source](https://groups.google.com/g/bvparishat/c/sp7mCJ1LK3k)]]



नरसिंहाचार्येभ्यो नमस्करोमि।  
  
१. श्री इति। श्रीञ् पाके इति सकर्मकस्य सेटः क्र्यादौ पाठः। लटि श्रीणाति श्रीणीते इत्युभयवती रूपे। श्री इति नदीसंज्ञकं रूपम्, पाकार्थकम्।  
  
२. श्रीः इति सविसर्गं च रूपम्। श्रिञ् सेवायाम् इति ञितो भ्वादौ पाठः। उभयतोभाषः। लटि श्रयति श्रयते इति रूपे। श्रयतीति श्रीः। श्रि इत्यतः क्विप्वचिप्रच्छीति। (उणा० २। ५७) इति क्विप् । दीर्घश्च।  
  
३. श्रीः इति अङ्यन्तत्वात् सुप्रत्ययस्य लोपो न सुकरः। कृदिकारादक्तिनः इति वार्त्तिकमाश्रित्य पक्षे सुलोपः सुकर इति तत्त्वबोधिन्याम्। देवदेवं नारायणं श्रयति श्रयते सेवते इति श्रीः। श्रीः लक्ष्मीः, श्री लक्ष्मी । द्विरूपकोशे- "लक्ष्मीर्लक्ष्मी हरिप्रिया" इत्युभयथोक्तिश्च।  
  
४. श्रीः इति पुंलिङ्गेपि। श्रयतीति श्रीः। श्रि इत्यतः क्विप्वचिप्रच्छीति। (उणा० २। ५७) इति क्विप् । दीर्घश्च। रागविशेषः। ष ऋ ग म प ध नि इति स्वरावलिः। अस्य गृद्धं षड्जस्वरः। हेमन्तर्त्तौ अपराह्णे गानसमयः।  
  
५. यथा च विष्णुपुराणे- १। ८। १३। श्रियञ्च देवदेवस्य पत्नी नारायणस्य च या।। इति।  
  
इदं च वक्तव्यम्-  
  
श्रिञः सेवार्थकाद्धातोः क्विपि दीर्घे तु सिद्ध्यति।  
सेवमाना हरिं देवी सा श्रीर्लक्ष्मीर्हरिप्रिया ।। इति।।  
  
इति नरसिंहाचार्येभ्यो नमस्कुर्वन् नारायणः।।  
  

  

  

------------------------------------------------------------------------

**From:** iragavarapu narasimhacharya \<[insac...@gmail.com]()\>  
**To:** [bvpar...@googlegroups.com]()  
**Sent:** Tue, 12 July, 2011 11:43:42 PM  
**Subject:** {भारतीयविद्वत्परिषत्} काचन जिज्ञासा---------  



--  
अथ चेत्त्वमिमं धर्म्यं संग्रामं न करिष्यसि।  
ततः स्वधर्मं कीर्तिं च हित्वा पापमवाप्स्यसि।।  
तस्मादुत्तिष्ठ कौन्तेय युद्धाय कृतनिश्चयः।  
निराशीर्निर्ममो भूत्वा युध्यस्व विगतज्वरः।। (भ.गी.)  

