+++
title = "008 subrahmanyam korada"

+++
[[subrahmanyam korada	2012-01-12, 18:52:00 [Source](https://groups.google.com/g/bvparishat/c/KYyv-xMN2CQ)]]



नमो विद्वद्भ्यः

  

**मीमांसकाः ’ परीक्षका एव ’ । तैरेव षड्विधः शब्दः , अष्टादशविधः अर्थश्च
लोकवेदशास्त्रॊपयोगिनौ प्रदर्शितौ । ते हि न्यायविदः ।  
**

  

सर्वे सर्वार्थवाचकाः

" --- मञ्जूषायामुक्तम् -

सर्वशब्दानां सर्वार्थवाचकत्वे ’पि वृद्धिरादैजित्यादीनाम् अज्ञातशक्तिज्ञापकसङ्केतरूपतयाविधित्वमेव । यत्तु

व्यवहाराय नियमः संज्ञायाः संज्ञिनि क्वचित् ।

नित्य एव तु संबन्धो डित्थादिषु गवादिवत् ॥

वृद्ध्यादीनां तु शास्त्रे’स्मिन् शक्त्यवच्छेदलक्षणः।

अकृत्रिमो’भिसम्बन्धो विशेषणविशेष्यवत् ॥ ( वाक्यपदीयम् - वाक्यकाण्डः)

इति , तत्र सङ्केते कृते तत्तत्सङ्केतज्ञानरूपप्रकरणवशात् तस्यैव उपस्थितिः नान्यस्य इति फलितनियमपरम् ।

तदेतद्विशेषणविशेष्यवदित्यनेन सूचितम् । ... पाणिन्युपदेशादिरूपसङ्केतग्राह्यत्वात् तत्संज्ञात्वस्य    
संज्ञानाम् अनित्यत्वव्यवहारः’पि । वाचकताबोधकत्वे’पि तदनुत्पादकत्वात् न शब्दार्थसंबन्धनित्यताहानिः। तेष्वेव वृद्धिपदवाच्यत्वोपदेशे वक्त्रिच्छाया एव नियमकत्वाच्च यदृच्छाशब्दत्वव्यवहारः , स्वेच्छया संज्ञाः क्रियन्ते इति च व्यवहारः । वेदमात्रप्रसिद्धशब्दभिन्नत्वरूपलौकिकत्वात् उक्तरीत्या साधुत्वाच्च तेषां शास्त्रविषयता ।

किंच सर्वेषां सर्वार्थवाचकत्वम् अस्माभिर्दुर्ज्ञेयं विशिष्यसकलार्थशब्दज्ञानाभावात् । सामान्यज्ञानं तु न बोधोपयोगि । योगिदृष्ट्या तु तथा व्यवहारः शास्त्रे । स्पष्टं चेदं सर्वम् ऋलृक्सूत्रे भाष्ये ।"

  
वृद्धिरादैच्सूत्रे भाष्ये, प्रदीपोद्योतयोश्च वरीवर्ति महती चर्चा अस्मिन् विषये ।

  

**मीमांसकानां मते ’ सो’यम् अकारः ’ इति प्रत्यभिज्ञानित्यत्वम्** - औत्पत्तिकसूत्रे भाष्ये बृहत्याम् श्लोकवार्तिके च स्पष्टम् ।

  

**वैयाकरणानां मते** तु ( सिद्धे शब्दार्थसंबन्धे कैयटादौ) -कार्यशब्दिकानां प्रवाहनित्यता , जातिमाश्रित्य । वेदान्तिनये जातेरप्यनित्यत्वात् ( अग्नेः अग्नित्वम् अपागात् - छान्दोग्ये ) ब्रह्मरूपं द्रव्यमेव उपाध्यवच्छिन्नं स्वीक्रियते (वक्यपदीये पदकाण्डे जतिसमुद्देशः , द्रव्यसमुद्देशश्च ) - **कूटस्थनित्यता प्रवाहनित्यता वा ।  
**  
पस्पशायामेव भाष्यकारेणोक्तम् - सम्ग्रहे एतत् प्राधान्येन परीक्षितम् - नित्यो वा स्यात् कार्यो वेति , तत्र त्वेष निर्णयः , यद्यपि नित्यः अथापि कर्यः , **उभयथापि शास्त्रं प्रव्र्त्यम् ।**

  

**दृष्टं साम - इति पाणिनिसूत्रम्** । उच्चरितस्य शब्दस्य न नाशः । अत एव ऋषयः मन्त्रद्रष्टारः । इदानीन्तनकाले अस्माभिरपि वार्ताः

श्रूयन्ते । हरिरपि वक्ति ( वाक्यप . ब्रह्म २८) -

**  
**

**नित्यत्वे कृतकत्वे वा तेषामादिर्न विद्यते ।**

**प्राणिनामिव सा चैषा व्यवस्थानित्यतोच्यते ॥**

  

**व्यवस्थानित्यता = प्रवाहनित्यता ।**

**  
**

**वेदान्तिभिरपि ’षडस्मकमनादयः ’ इति अङ्गीकृतम् ।**

  

  

  

**अनेकार्थत्वम्** - दार्शनिकाः एतस्मिन् विषये विमतयः (वाक्य . ब्रह्म. ) -

  

**कार्यत्वे नित्यतायां वा केचिदेकत्ववादिनः ।**

**कार्यत्वे नित्यतायां वा केचिन्नानात्ववादिनः ॥**

  

एक एव शब्दः अनेकार्थान् अभिदधाति इति केचन , अन्ये तु ’प्रत्यर्थं शब्दनिवेशः’ , ’ सकृदुच्चरितः शब्दः सकृदेवार्थं गमयति ’ इति
यावन्तश्शब्दाः तावन्तः अर्थाः इति वदन्ति । उभयोरपि नित्यकार्यविषये न आस्था ।

  

संपूर्णा चर्चा अस्मिन् विषये नात्र मास्यति ।

  

धन्यो’स्मि

  

  

  
  
  

2011/12/30 श्रीमल्ललितालालितः \<[lalitaa...@lalitaalaalitah.com]()\>  



> 
> > 
> > --  
> अथ चेत्त्वमिमं धर्म्यं संग्रामं न करिष्यसि।  
> ततः स्वधर्मं कीर्तिं च हित्वा पापमवाप्स्यसि।।  
> तस्मादुत्तिष्ठ कौन्तेय युद्धाय कृतनिश्चयः।  
> निराशीर्निर्ममो भूत्वा युध्यस्व विगतज्वरः।। (भ.गी.)  
> > 
> > 



