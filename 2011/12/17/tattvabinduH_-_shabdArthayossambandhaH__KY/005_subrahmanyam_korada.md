+++
title = "005 subrahmanyam korada"

+++
[[subrahmanyam korada	2011-12-30, 20:28:44 [Source](https://groups.google.com/g/bvparishat/c/KYyv-xMN2CQ)]]



नमो विद्वद्भ्यः

|     |     | |-----|-----| |    |     |

इदमत्रावधेयम् --

  

संदर्भस्य अस्य मूलम् इदम् **जैमिनिसूत्रम्** (1-1-5) --

  

**औत्पत्तिकस्तु शब्दस्यार्थेन सम्बन्धः तस्य ज्ञानमुपदेशः अव्यतिरेकश्चार्थे अनुपलब्धे तत् प्रमाणम् बादरायणस्यानपेक्षत्वात्।**

  

**शबरस्वामी** तावत् सूत्रमिदं व्याख्याय ’वृत्तिकारस्तु अन्यथेमं ग्रन्थं ( त्रिसूत्रीम्) वर्णयांचकार’ इति वदन् उपवर्षाचार्यमतेन बौद्धमतखण्डनपूर्वकं(स्फोटाद्यपि) वेदस्य (शब्दस्य)अपौरुषेयतां प्रत्यक्षादिप्रमणानपेक्षां च प्रतिपादयामास (तस्य निमित्तपरीष्टिः - इति सूत्रे नञ् अध्याहृतः वृत्तिकारेण - यथा माध्वैः अतत्त्वमसि इत्युच्यते) ।

  

**तत्र योगाचाराः** - स्वप्नज्ञानवत् सर्वाणि ज्ञानानि ( यथार्थज्ञानानि मिथ्याज्ञानानि च) स्वप्नज्ञानवत् निरालम्बनानि(वस्तुशून्यानि) , यथा स्वप्ने विना वस्तूनि ज्ञानानि भवन्ति तथा जाग्रदवस्थायामपि स्तम्भकुड्यकुसूलादिज्ञानानि वस्तुशून्यानि भवन्ति ( जाग्रत्कालीनप्रत्ययाः निरालम्बनाः , प्रत्ययत्वात् , स्वाप्नप्रत्ययवत् -इत्यनुमानम् प्रमाणम्) - इति वदन्ति ।

  

**वैभाषिकाश्च** ’ ज्ञानभिन्नं वस्तु न प्रमाणसिद्धम् ’ इति वदन्ति (घटः विषयतासम्बन्धेन ज्ञानविशिष्टः , स्वरूपसम्बन्धेन ज्ञाततावत्त्वात् - इत्यनुमनेन खण्डनम्) ।

आत्मरूपं यथा ज्ञाने ज्ञेयरूपं च दृश्यते ।

अर्थरूपं तथा शब्दे स्वरूपं च प्रकाशते ॥

विषयत्वमनापन्नैः सब्दैर्नार्थः प्रकाशते ।

न सत्तयैव ते’र्थानाम् अगृहीताः प्रकाशकाः॥

(विषयत्वम् = ज्ञाने विषयभावम् , अगृहीताः = अज्ञाताः)

अतो’निर्ज्ञातरूपत्वात् किमाहेत्यभिधीयते ।

नेंद्रियाणां प्रकाश्ये’र्थे स्वरूपं गृह्यते तथा ॥**(वाक्यपदीयम्** 1-50,56,57)

  

यदि शब्दार्थयोः सम्बन्धारम् अङ्गीकुर्युः मीमांसकाः

तर्हि वेदानां पौरुषेयत्वमापद्येत , ततश्च भर्तृमित्रादीनां

मतस्य लोकायतस्य प्राबल्यं भवेत् ( प्रायेणैव हि मीमांसा लोके लोकायती कृता - श्लोकवार्तिकारम्भे कुमारिलः)। तस्मात् शब्दार्थयोः सम्बन्धस्य अनादित्वं साध्यते --

अपौरुषेयत्वात् सम्बन्धस्य सिद्धमिति । कथं पुनरिदमवग्म्यते - अपौरुषेय एष सम्बन्ध इति ? पुरुषस्य सम्बन्धुरभावात् । कथं सम्बन्धा नास्ति ? प्रत्यक्षस्य प्रमाणस्य अभावात् , तत्पूर्वकत्वाच्चेतरेषाम्

**(शाबरभाष्यम्** 1-1-5)

  

**बृहती (प्रभाकरस्य)** - वृद्धव्यवहारस्य अनादिताभिधानोपन्यासो’यम् ।... अनादिनापि वृद्धव्यवहारेण शब्दादर्थावगमसिद्धौ यत्र कर्ता उपलभ्यते , तत्रादिमत्तैव उपलब्धिबलात् प्राप्नोति ’वृद्धिरादैच्’ इतिवत् । तस्मात् कर्तुः उपलम्भो निराकरणीयः ।

  

**पञ्चिका (शालिकनाथः)** - यदि हि सम्बन्धः कृतकः तदा सम्बन्धोत्तरकालभाविनो वेदा अपि कृतका एव ..।

  

**श्लोकवार्तिकम् - शब्दनित्यताधिकरणम्(1,5) - न्यायरत्नकरव्याख्या पार्थसारथिमिश्रस्य) --**

  

यद्यनित्यत्वपक्षे’पि शब्दादर्थो’वगम्यते ।

अनादिर्व्यवहारश्च नित्यत्वं किं नु साध्यते ॥

व्यवहारानदित्वम् असति शब्दनित्यत्वे अनुपपन्नम् इत्याह ख्येयमन्तेन --

अनादिव्यवहारत्वम् आदिमद् वस्तुसंश्रयम् ।

प्रत्याख्येयम् .....॥

**श्लोक. सम्बन्धाक्षेपवादः** (4,5)-

सम्बन्धो’स्ति च नित्यश्चेत्युक्तमौत्पत्तिकादिना ।

मिथ्यात्वस्य निरासार्थं तत्परैर्नेष्यते द्वयम्॥

नैव चास्त्यत्र सम्बन्धः कृतको वेति वक्ष्यते ।  
  
**अद्वैतसिद्धिः (उपजीव्यत्वेन प्रत्यक्षप्राबल्यनिराकारः)-**

**  
**

एतेन शब्दे’पि योग्यतासमसत्ताकेन शब्दार्थेन भवितव्यम् ।

नूतनसंज्ञानां विषये (संगणक इत्यादि) --

  

**मञ्जूषा** --

  

देशभाषानुसारेण कृतनां कूची मञ्ची आप्यकोण्डेत्यादिनाम्नामसाधुत्वमेव । टिघुभादिसंज्ञानां तु शिष्टप्रयुक्तत्वात् साधुत्वमेव । .. पाणिन्युपदेशादिरूपसङ्केतग्राह्यत्वात् तत्संज्ञात्वस्य संज्ञानामनित्यत्वव्यवहारो’पि । वाचकताबोधकत्वे’पि तदनुत्पादकत्वात् न शब्दार्थसंबन्धनित्यताहानिः।...वेदमात्रप्रसिद्धस्द्शब्दभिन्नत्वरूपलौकिकत्वात् साधुत्वाच्च तेषां शास्त्रविषयता ।

  

अयमत्र सिद्धान्तः - गणकादिशब्दानाम् व्याकरणविषयत्वं वर्तते , अर्थस्तु अस्माभिः निर्णीयते इति न काचन अनुपपत्तिः । अत्र स्वाभाविकत्वं नास्ति , नेष्यते च । ऋष्यार्यम्लेच्छानाम् शब्दानाम् अर्थबोधकत्वम् अक्षतमेव । व्याकरणविषयत्वम् अस्ति वा नास्ति वा इत्येव विशेषः ।  
धन्यो’स्मि  
  

2011/12/27 narayanan er \<[drerna...@yahoo.com]()\>  



> 
> > 
> > --  
> अथ चेत्त्वमिमं धर्म्यं संग्रामं न करिष्यसि।  
> ततः स्वधर्मं कीर्तिं च हित्वा पापमवाप्स्यसि।।  
> > 
> > 

> 
> > 
> > तस्मादुत्तिष्ठ कौन्तेय युद्धाय कृतनिश्चयः।  
> > 
> > 

> 
> > 
> > निराशीर्निर्ममो भूत्वा युध्यस्व विगतज्वरः।। (भ.गी.)  
> > 
> > 



