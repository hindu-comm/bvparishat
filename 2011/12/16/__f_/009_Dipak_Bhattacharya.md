+++
title = "009 Dipak Bhattacharya"

+++
[[Dipak Bhattacharya	2011-12-21, 16:03:30 [Source](https://groups.google.com/g/bvparishat/c/f_zr5lOSNCs)]]



२०.१२.११

विद्वद्वरेण्यसुब्रह्मण्यमहोदय, भवता खण्डदेवनिर्देशनं महत उपकाराय कल्पेतेति मन्ये। मत्सकाशे श्रीवाञ्छेश्वरयज्व- प्रणीता भाट्टचिन्तामणिसहिता भाट्टदीपिकाऽप्यस्त्येव, तन्मया पूर्वं न ग्रन्थविचारमुखेन दृष्टमिति मे अनुशोचनाकारणम्। पार्थसारथिमिश्रोऽपि किञ्चिद् विचारितवानस्मिन्विषय इति स्मरामीदानीम्। तदपि मया सुतरां द्रष्टव्यम्। एतत् सर्वं भवत उक्त्यैव स्मारितमिति कृतज्ञतां मे ज्ञापयामि। अधीतमपि विषयमिदानीं विस्मरामीति खेदः।

मम शङ्काया अपि कारणं ज्ञापयामि। अत्र भाष्यकारः कथमथर्ववेदसंहितोक्तिः अप्रमाणमिति सिद्धान्तं कर्तुं प्रवृत्तः इत्येव मे शङ्का। वार्तिककारेण, जयन्तभट्टेन सायणेन च अन्यथा विचारितम्। यद्यपि भट्टपादैस्तथोक्तं तथापि सोक्तिरथर्ववेदसंहितायां नास्तीत्यपि शङ्काकारणम्। भवता यद्दर्शितं तेनापि क्रीतराजकभोज्यान्नवाक्यं चाथर्ववैदिकमिति वार्तिककारोक्तिर्न प्रमाणिता भवति। नापि बुभुक्षमाणाः केचित्क्रीतराजकस्य भोजनमाचरितवन्तः इति भाष्यकारोक्तेरथर्ववेदमूलकत्वम्, एवमथर्ववेदोक्तेरदर्शनात्। कल्पग्रन्थे स्याच्चेत्तदन्वेष्यम्। भवानिच्छेच् चेत् तत्तद्ग्रन्थविचाराद् यत्फलं लभ्येत तदवश्यं ज्ञापयिष्यामीति मे निश्चय इति विदुषां वशंवदस्य दीपकभट्टाचार्यस्य।





  

------------------------------------------------------------------------

**From:** subrahmanyam korada \<[kora...@gmail.com]()\>  
**To:** [bvpar...@googlegroups.com]()  
**Sent:** Wednesday, 21 December 2011 12:09 PM  
**Subject:** Re: {भारतीयविद्वत्परिषत्}  



