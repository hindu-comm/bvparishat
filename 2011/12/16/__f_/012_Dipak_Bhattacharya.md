+++
title = "012 Dipak Bhattacharya"

+++
[[Dipak Bhattacharya	2011-12-22, 00:41:33 [Source](https://groups.google.com/g/bvparishat/c/f_zr5lOSNCs)]]



# २१.१२.११

विद्वद्वरेण्य सुब्रह्मण्यमहोदय, सुहृद्वरेण्यैर्भवद्भिः सुधीजनहिताय यदुद्धरणं कृतमथर्ववेदादाचार्याणां मतं वा यद् भवद्भिरालोचितमवितथं तदित्यहं सानन्दं स्वीकरोम्यभिनन्दयामि च भवन्तं धन्यवादं च ज्ञापयामि। अपि तु शंका मे न निरसनीयेति प्रतीयते। शौनकीयव्रात्यकाण्डवत्पैप्पलादीयोपि व्रात्यकाण्डोऽस्ति, शोधितोऽपि स मया प्रकाशितश्च अस्मिन्नेव मासि कलिकातास्थितेन एशियाटिक् सोसाइटिना। उभे परस्परं तुलिते च तत्रस्थभूमिकायाम्। बहूनां गम्भीरपाठान्तराणां सद्भावेऽपि प्रसक्तमन्त्रविषये समानप्राये एव द्वे संहिते अस्मिन् मन्त्रविषये।

एतद् भवतां ज्ञातार्थमेव मित्रभावेनैव निवेदितं मया, न त्वात्मश्लाघार्थं यस्य न कोपि निमित्तमात्रमप्यस्ति। अपि तु भवद्भिरवितथमुद्धृतेन श्रुतिवचनेन भाष्यकारेणाथर्ववेदाप्रामाण्यं सूचितमिति वार्तिककारस्यानुमानस्य हेतुर्नानुभूयते मया। अर्थात् मया “क्रीतराजकभोज्यान्नवाक्यं चाथर्ववैदिकम्। न तस्याप्रमाणत्वे किंचिदप्यस्ति कारणम्।“ इति वार्तिककारोक्त्याऽमूलशङ्कैव निरस्ता इति प्रतीयते मे । शास्त्रज्ञानेन लौकिकविषये वृद्धिलाभः “य एवं वेद” इति वचनान्तेन वाक्येन सततमेवोदिपदिष्टं ब्राह्मणादिषु ग्रन्थेषु। अन्नलाभोपि तद्वल्लौकिकवृद्धिमात्रम्। तेन तद्वचने अप्रमाणशङ्का जायेत कथम्? अमूलैव शङ्का तेन। अपरापि शङ्काऽस्ति कृतराजकादिवचनसमर्थनमनेन व्रात्यकाण्डवचनेन न कर्तुं शक्यते इति। इदं तु वार्तिककारदोषदिदृक्षेति न गण्येत, वेदे यन्नास्ति तत्कथं तेन वेदोक्तिरूपेणोपस्थापयितुं शक्यमित्याकुलितचित्तोऽयं जनः अग्रे यथासम्भवं विचिचरिषुरेवेत्थं वक्तुं प्रवृत्तः। सम्प्रदायव्याख्यानपरम्परायामेव कश्चिद्दोषोऽजनि ग्रन्थार्थबोधे वा मे दोषः कश्चिदिति मृग्यमिति विदुषां वशंवदस्य दीपकभट्टाचार्यस्य।

------------------------------------------------------------------------

**From:** subrahmanyam korada \<[kora...@gmail.com]()\>  
**To:** [bvpar...@googlegroups.com]()  

**Sent:** Wednesday, 21 December 2011 9:02 PM





