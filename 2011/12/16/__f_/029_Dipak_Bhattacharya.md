+++
title = "029 Dipak Bhattacharya"

+++
[[Dipak Bhattacharya	2011-12-26, 17:53:30 [Source](https://groups.google.com/g/bvparishat/c/f_zr5lOSNCs)]]



विद्वद्वर,

\<(द्र0 राणकवचनानि "क्रीतराजकभोज्यान्नत्वस्मृतिमूलस्य तु ‘तस्माद्दीक्षितस्य विज्ञातस्य क्रीतराजकस्य भोज्यं भवति’ इति अथर्ववेदे पठ्यमानस्य अस्मदादिप्रत्यक्षत्वेन निराकर्तुमशक्यत्वात्")तदित्थं भाष्यकाररीत्या अधिकरणं निरूप्य पुनः स्वमतेन भाष्यमतं विमृष्टं\>(पृ. 321ताराप्रकाशन) इति भवदुद्धृतवचनं कस्येति ज्ञातुमिच्छामि।  

 यावन्मयाधीतं वेदेषु वा श्रौतसूत्रेषु वा गृह्यसूत्रेषु वा तद्दत्तभोज्यं दूरमस्तु क्रीतराजकशब्द एव नास्ति। यद्दीक्षितो(अ)ऽक्रीतराजकः इत्याद्यापस्तम्बधर्मसूत्रवचनाद्दीक्षितस्याऽक्रीतराजकस्यान्नं न भोज्यमित्यनुमातुं शक्यं किं तस्याथर्ववेदेन सम्बन्ध इति नाहमनुमातुं समर्थः। तदिमामेव मे प्रतीतिं जनयति यद्वार्तिककारेण भाष्यकारवचनमिदमिति बुद्ध्या श्रुतिरेव तेन अवहेलितेति प्रत्याख्यातुं चेष्टितं स प्रयास एव शून्यं प्रतिपक्षं कृत्वा युद्धवत् निमित्तापाये नैमित्तिकापायवदस्माभिर्व्यवहर्तव्यः। ।

 वार्तिककारदोषदर्शने प्रमाद एव मया कृतः स्याच्चेत् सन्तोषमेव मे जनयिष्यति तत्। न मे गुरुनिन्दा रोचते। अपि च अभिप्रायस्तस्य महात्मन महानेवासीदित्यसंशयं वक्तुं शक्यते। मयाप्यथर्ववेदस्य त्रयीत्वस्य प्रमाणे यः प्रयास इदानीं क्रियते तस्मिन् तत्कृतप्रयासस्यानुकूल्यमेव लक्ष्यत इति कस्याश्चिच्छङ्काया अमूलत्वे वा सद्भावे वा नैव दोषो दर्शनीयो वार्तिककारस्येति विरमत्ययं जन इदानीं वार्तिककारवचनालोचनादिति दीपकभट्टाचार्यस्य निवेदनमिदम्।



  

------------------------------------------------------------------------

**From:** Veeranarayana Pandurangi \<[veer...@gmail.com]()\>  
**To:** [bvpar...@googlegroups.com]()  
**Sent:** Monday, 26 December 2011 1:41 PM





