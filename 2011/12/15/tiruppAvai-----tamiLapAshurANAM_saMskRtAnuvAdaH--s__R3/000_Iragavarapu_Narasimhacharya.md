+++
title = "000 Iragavarapu Narasimhacharya"

+++
[[Iragavarapu Narasimhacharya	2011-12-15, 20:14:28 [Source](https://groups.google.com/g/bvparishat/c/R360W6ZJ00U)]]



तिरुप्पावै नाम श्रीव्रतम्।तिरु=श्री;पावै=व्रतम्।अत्र श्रीः गोदादेव्यैव।गौरित्यस्य भूमिरर्थः।भूम्या दत्ता इति गोदा भवति।भूदेव्याः अवतार एव एषा।श्रीविल्लिपुत्तूरु नाम्नि नगरे विष्णुचित्तनाम्ना भक्तेन तुलसीवने लब्धा।श्रीरङ्गनाथं परिणेतुं कात्यायनीव्रतं मार्गशिरमासेऽस्मिन्नेकमासावधि आचरितवती पुरा।द्वापरयुगे गोकुले गोप्यः श्रीकृष्णमुद्दिश्य व्रतमेतदाचरितवत्यः।गोदादेव्यपि तदनुसृतवती।कलियुगेऽपि वयं सर्वे तदनुसरामः श्वः प्रभृति।

श्लो॥श्री मार्गमासि दिवसे सति पूर्णचन्द्रे स्नानाय यास्यथ समुज्ज्वलदिव्यवेषाः।

 श्रीमत्समृद्धतमघोषपुरीरमण्यः! तीक्ष्णायुधस्य बहुदुष्टविचेष्टितस्य॥

 नन्दस्य सूनुरथ चारुदृशो यशोदादेव्यास्तु सिंहशिशुरम्बुदमुग्धमूर्तिः।

 आदित्यचन्द्रवदनस्त्वरुणाब्जनेत्रो नारायणो हि दिशति स्तवनीयवाद्यम्॥

 कैङ्कर्यभोगभवुकान्यतिवेलमारादस्मभ्यमत्र महितानि मुदा च लोकैः।

 ध्येयः फलं च करणं च स एव कृष्णः वृत्तं निसर्गमधुरं व्रतमस्मदीयम्॥

उपरि श्लोके गोदादेवी(आण्डाळ्) आत्मानं गोपीं मत्वा स्वस्याः नगरीं गोकुलं सम्भाव्य श्रीकृष्णमुद्दिश्य व्रतमाचरितुमिच्छन्ती नगरीस्थतरुणीजनं सहभागिन्यो भवितुमाह्वयति।आदौ कालं स्तौति।मासस्तु "मासानां मार्गशीर्षोऽहं"गीतायामुक्तरीत्या प्रसिद्धिङ्गतो पुण्यकालः।पूर्णचन्द्र

सम्पन्नश्च।उषःकाले प्रतिगृहं गत्वा तरुणीजनं स्नानार्थमाह्वयति।श्रीकृष्णः नन्दगोपस्य पुत्र इति,स नन्दगोपः सायुधः दुष्टजनेभ्यः पुत्रमनिशं रक्षतीति,यशोदातनयो कृष्णः सिंहकिशोरतुल्य इति,स नीलमेघश्याम इति,तस्य नेत्रे सूर्यचन्द्राविति,ते पद्मसदृशे इति,कीर्तयन्त्यस्ति।श्रीकृष्णः कञ्चन वाद्यं ताभ्यो दास्यतीति विश्वासयन्त्यस्ति।व्रतमिच्छन्त्यस्सर्वाः श्रीकृष्णकैङ्कर्यं कर्तुं,कृष्ण एव ध्येयः,स एव फलमिति(फलदाता),स एव करणमिति(कारयिता)इति निश्चित्य आगच्छेयुरिति आण्डाळ् आह्वयति तरुणीजनं प्रभाते।इति सङ्क्षिप्तोऽर्थः।





  

       

