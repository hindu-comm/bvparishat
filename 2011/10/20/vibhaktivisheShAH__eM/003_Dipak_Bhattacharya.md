+++
title = "003 Dipak Bhattacharya"

+++
[[Dipak Bhattacharya	2011-10-23, 10:06:31 [Source](https://groups.google.com/g/bvparishat/c/eMz5V0QMC-M)]]



  
मान्या विद्वद्वराः  
सुब्रह्मण्यमहोदयेन तृतीया करणे इत्यादयो ये विशेषा उक्ता ते तु न सर्वं कथयन्ति। कर्तृकरणयोस्तृतीयेति तृतीयायाः कर्तृत्ववाचित्वविधानात्। पाणिनीयमतानुसारेण द्वितीयातः सर्वा एव विभक्तयः कारके अनुक्ते एव भवन्ति। अनुक्ते अर्थात् लकारेण कारके अनुक्ते। तस्य अभिधाने तु चैत्रः पठतीत्यस्य चैत्रः पाठकर्तेत्यर्थः वर्तते। चैत्रः इत्यत्र प्रथमया ’सु’विभक्त्या स्वाभिधानात् प्रातिपदिकार्थः एव लभ्यते । अर्थादत्र प्रातिपदिकार्थे प्रथमा न तु कर्तृत्वप्रवर्तिता। । चैत्रेण सूत्रं पठ्यते इत्यत्र लकारेण कर्मणोभिधानात् चैत्रकर्तृकपाठकर्म सूत्रमित्यर्थो लभ्यते। कर्तुश्चैत्रस्य तु कतरि तृतीया। एवं कारके लकारेणाभिहिते कर्त्रादेः प्रथमा अन्यथा द्वितीयादयः इति निष्कर्षः। एवं द्वितीया लकारानभिहितं कर्मादि, तृतीया तथाविधं कर्तारं, करणं, कोऽपि यत्सहचारी तम् इत्यादीनर्थान्, चतुर्थी सम्प्रदानादीन्, एवमन्येपि यथाविहितानर्थान् प्रकाशयन्ति। यस्य प्राधान्येन प्रयोगः तेन अनुभूतः स एव भगवता पाणिना प्रथमत उक्तः।  
इति विदुषां वशंवदस्य  
दीपकभट्टाचार्यस्य

  

------------------------------------------------------------------------

**From:** Rakesh Das \<[rak...@gmail.com]()\>  
**To:** [bvpar...@googlegroups.com]()  
**Sent:** Sunday, 23 October 2011 8:57 AM  
**Subject:** Re: {भारतीयविद्वत्परिषत्} विभक्तिविशेषाः  



