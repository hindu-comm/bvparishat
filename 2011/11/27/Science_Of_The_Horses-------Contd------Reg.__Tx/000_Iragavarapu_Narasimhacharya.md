+++
title = "000 Iragavarapu Narasimhacharya"

+++
[[Iragavarapu Narasimhacharya	2011-11-27, 20:14:00 [Source](https://groups.google.com/g/bvparishat/c/TxB84Y7V4G0)]]



प्रिय विद्वत्सुहृदः,

सादरप्रणामाः। "अश्वशास्त्रं पूर्वतोऽनुवर्तते"अवधार्यताम्भोः। शास्त्रं तु बह्वस्ति। मुख्यांशा एव निवेद्यन्तेऽत्र।

अश्वानां शुभाशुभचेष्टा यथा :---योऽश्वः प्रबुद्धः खुराग्रेण भूमिं विलिखन्नूर्ध्वमुखो हेषते स स्वामिनो युद्धे जयं शंसति। यस्तु सकृन्मूत्रं पुरीषमश्रु वा विमुञ्चति स पराभवम्। अकस्मान्निशान्ते यो हेषते स परचक्रागमसूचकः। पुलकाङ्कितपुच्छोऽश्वस्स्वामिनश्शुभयात्रां सूचयति। रात्रौ पुच्छान्ते यस्य

स्फुलिङ्गा इव दृश्यन्ते स यात्रायां स्वामिनो नाशं व्यनक्ति। वामपादेन भुवं खनन् दीनो यो हेषते स पराजयं वेदयति। दीनो भिन्नशकृन्मूत्रस्साश्रुनेत्रो यो

हेषते सोऽतीव पराजयम्। यो रुदितोन्मुख इव दीनं हेषते सोऽप्यशुभप्रदः। ग्रासप्रतिहतो मुखेन पांसून् शुष्कतृणं काष्ठं वा गृह्णन् यो हेषते सोऽतिभयं

व्यञ्जयति। वामपादेन भूमिं खनन् पृष्ठवालं यो विकिरति स प्रवासं लक्षयति। दक्षिणपादेन चेत्तथा करोति स्वामिनो जयम्।

अश्वानां वयःपरिमाणज्ञानं यथा :---शुक्लैष्षड्भिर्दन्तैरेकवर्षश्शिशुः। ते कषायाश्चेद्विवर्षश्शिशुः। सन्दंशैस्त्रिवर्षः। मध्यदन्तैश्चतुर्वर्षः। अन्तदन्तैः पञ्चवर्षः।

षष्ठवर्षप्रभृतिषु नवसु वर्षत्रिकेषु सन्दंशादिषु नव व्यञ्जनानि भवन्ति। तानि च--कालिका,हरिणिका,शुक्लः,काचः,माक्षिकः,शङ्खः,उलूखलम्,चलनम्,

पतनञ्चेति। अत्र कालिकादयश्शङ्खपर्यन्ताः कृष्ण,पीत,शुक्ल,काच,माक्षिक,शङ्ख सदृशवर्णा एव। उलूखलवत्सगर्तत्वम्। चलनपतने प्रसिद्धे एवेति।

एवं द्वात्रिंशद्वर्षं वयःपरिमाणम्।

अश्वानामायुःप्रमाणपरिज्ञानं यथा :---मनुष्याणां यथा करतले रेखाभिरायुर्ज्ञायते तथाऽश्वानां प्रोथरेखाभिर्ज्ञायते। प्रोथमध्ये यस्यैका ऊर्ध्वरेखा भवति तस्य

प्रथमवर्षे मृतिः। तत्रैव द्वे अङ्गुळमाने रेखे यदि, त्तथाविधे द्वे तिर्यग्रेखे चेत्तृतीये, द्वेव ते रेखे यदि चतुर्थे,वाम ऊर्ध्वरेखा नताग्रा चेत्पञ्चमे,द्व्यङ्गुळमानोर्ध्वरेखा चेत् षष्ठे, अर्धाङ्गुळा मध्योन्नता चेत् सप्तमे,त्र्यङ्गुळमाना चेदष्टमे, मध्ये स्थूला ऋजुरेखा चेन्नवमे,ताड्रुश्यौ द्वे चेद्दशमे

द्व्यङुळा प्रोथमध्यगा दीर्घोर्ध्वरेखा चेदेकादशे,प्रोथोपरि स्थूला दीर्घा चेत्त्रयोदशे, काकपादवत्तिर्यगूर्ध्वे द्वे रेखे चेच्चतुर्दशे,द्वे रेखे चेत्पञ्चदशे,एका चेत् षोडशे, कृष्णा श्वेता द्विधा स्थिता चेत् सप्तदशे,यूपाकृतिर्चैत्याकृतिर्वा चेदष्टादशे,श्यामा चेत्प्रोथमध्य एकोनविंशे।

स्रुक्,स्वस्तिक,वर्धमान,नन्द्यावर्त,श्रीवृक्षाकाररेखाश्चेत् त्रिंशद्वर्षायुः। चक्र,वज्राकृतिश्चेत् एकत्रिंशद्वर्षं,अर्धचन्द्राकारा सूर्याकारा वा चेत् द्वात्रिंशद्वर्षमायुः।

(अनुवर्तते)

अभिवाद्य,

ऐवियन्।

  

