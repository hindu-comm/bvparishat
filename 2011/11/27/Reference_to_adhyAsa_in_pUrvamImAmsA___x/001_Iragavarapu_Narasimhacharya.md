+++
title = "001 Iragavarapu Narasimhacharya"

+++
[[Iragavarapu Narasimhacharya	2011-11-28, 13:32:45 [Source](https://groups.google.com/g/bvparishat/c/_xvC_8T-EOo)]]



महोदयाः,

सादरम्प्रणम्य। मम सकाशे शाबरभाष्यं वा जैमिनिसूत्राणि वा न सन्ति। परन्तु,भवदुक्तिविषयकचर्चा

काचन लघुशब्दार्धसर्वस्वे दृष्टा मया। सैवात्रोपस्थाप्यते यथातथम्।अवधार्यताम्।

"अध्यासो नाम अयथार्थज्ञानम्।तत्पर्यायाः भ्रमः,भ्रान्तिः,विपर्ययः,इत्यादयः। अध्यासव्यवहारश्च प्रायेण शङ्करीयाणाम्। यद्यपि शङ्करभाष्ये स्मृतिरूपः, परत्र पूर्वदृष्टावभास इति लक्षणं दृश्यते। तच्च

अनुभवरूपेषु भ्रमेष्वव्याप्तम्।परशब्देन पूर्वदृष्टादन्यत्वविवक्षणे अहङ्काराध्यासेष्वव्याप्तम्। तन्मते

यस्मिन्नेव साक्षिणि पूर्वदृष्टा अहङ्कारादयः तस्मिन्नेवाध्यसात् परशब्देन सत्यविवक्षणे तु जडे आत्माध्यासे अव्याप्तिः। पूर्वदृष्टत्वञ्च अव्यापकम्। तन्मते शुक्तिरजतादेः अपूर्वस्यैव अनिर्वचनीयस्य

उत्पत्त्यभ्युपगमात्। पूर्वदृष्टपदस्य पूर्वदृष्टसजातीयपरत्वे तु तदव्यावर्तकम्। तथापि अध्यासो नाम

तस्मिन् तद्बुद्धिरित्यवोचाम इति अनुवादव्याजेन तत्रैव तल्लक्षणं स्फुटीकृतम्। अधिष्ठानविषमसत्ताकस्य बुद्धिरध्यास इति अतस्मिन् आरोप्याभाववति तद्बुद्धिरारोप्यतेति तदर्धः।तेन च एकत्र समानसत्ताकयोः प्रतियोगि,तदभावयोः विरोधात् विषमसत्ताकत्वं सूचितम्। स्मृतिरूपपदञ्च

स्मर्यमाणवस्तुसादृश्यप्रतिपादकम्।तत्सादृश्यं विषयस्य प्रतीतिकाले असत्त्वम्। परत्रेत्यत्र अधिष्ठान इत्यर्धः।तथाच अधिष्ठाने अपरोक्षतया भासमानस्य स्वरूपतो असत्त्वायोगात् अधिष्ठानस्य यादृशं स्त्त्वं

तादृशसत्त्वरहित्ये प्रतिपादिते अधिष्ठानविषमसत्ताकावभासत्वं लक्षणं पर्यवस्यतीति तद्व्याख्यातारः।अत्र मतभेदास्सन्ति।"तत्र यदस्ति तत्सर्वमत्रोपस्थापितम्।अवसरोचितमवधार्यताम्।

अभिवाद्य,

ऐवियनाचार्यः।  
  

2011/11/27 V Subrahmanian \<[v.subra...@gmail.com]()\>  



> 
> > subrahmanian.v >
> 
> > --  
> अथ चेत्त्वमिमं धर्म्यं संग्रामं न करिष्यसि।  
> ततः स्वधर्मं कीर्तिं च हित्वा पापमवाप्स्यसि।।  
> तस्मादुत्तिष्ठ कौन्तेय युद्धाय कृतनिश्चयः।  
> निराशीर्निर्ममो भूत्वा युध्यस्व विगतज्वरः।। (भ.गी.)  

  

