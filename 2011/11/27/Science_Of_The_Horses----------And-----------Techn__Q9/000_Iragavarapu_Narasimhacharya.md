+++
title = "000 Iragavarapu Narasimhacharya"

+++
[[Iragavarapu Narasimhacharya	2011-11-27, 11:35:31 [Source](https://groups.google.com/g/bvparishat/c/Q9NzH6B7EcE)]]



प्रिय विद्वत्सुहृदः,

सादरम्प्रणम्य। "अश्वशास्त्रम्---पूर्वतोऽनुवर्तते)

दुष्टाश्वपरीक्षा यथा :---हीनदन्तोऽधिकदन्तः कराळी कृष्णतालुः उत्तालुः मुसली शृङ्गी चेत्येते सप्त स्वामिघातुकाः। व्याघ्राभस्स्तनी द्विखुरः ककुदी एकाण्डा

जाताण्डश्चेते महापापाः। पञ्च सप्त वा दन्ता यस्य हीनाः स दन्तहीनः। यस्याधिकास्सोऽधिकदन्तः। यस्याधरदन्तैरूर्ध्वदन्ताश्छाद्यन्ते स कराळी। कृष्णतालुरन्वर्थः। श्वेतैकपादो पुष्पहीनो मुसली। यस्य कर्णदेशे नील आवर्तः स शृङ्गी।व्याघ्राभादयोऽन्वर्थाः। ककुदावर्तः ककुदी। लम्बैकवृषणो एकाण्डः।

रोमशाण्डो जाताण्डः।

अश्वाना गतिलक्षणानि यथा :--सिंह,हंस,मयूर,शरभ,वृषभ,वानरगतयः प्रशस्ताः।स्वामिनां वृद्धिप्रदाः। वक्र,विषम,स्खलित्,परिगत,विकट,सङ्कीर्णगतयो

ऽप्रशस्ताः।

गन्धलक्षणानि यथा :--स्वेदनेत्रमुखकर्णनासिकामूत्रपुरीषाणि गन्धीनि चेत्प्रशस्ताः। दुर्गन्धीनि चेदप्रशस्ताः। अर्जुन,कदम्ब,कुटज,घृत,बिल्व,क्षीरामानगन्धास्सुगन्धाः।

स्वरलक्षणानि यथा :---वीणा,वेणु,मृदङ्ग,दुन्दुभि,गज,क्रौञ्च,मेघ,सिंह,व्याघ्रसमस्वराश्शुभाः। विच्छिन्नाल्पगद्गदपरुषदर्दुरविस्वरा,वराहोष्ट्रादिसमस्वराः

अशुभाः।

सत्त्वलक्षणानि। यथा :--देवसत्त्वा उत्तमाः। राक्षसासुर,पिशाच,पितृ,सर्प,पक्षि सत्त्वाः मध्यमाः। अशुचयः कलहासक्ताः भीरवश्च हीनसत्त्वाः।ते वर्ज्याः।

अथ छायालक्षणम्। यथा :--ससूर्यमाकाशमिव मेघो यस्सर्वलक्षणयुक्तमश्वशरीरं व्याप्यावतिष्ठते कान्तिविशेषः स छाया। सा पञ्चविधा---पार्थिवी,आग्नेयी

वारुणी,वायवी,नाभसी चेति। तत्राद्यास्तिस्रश्शुभाः। अन्त्ये द्वे अशुभे। तत्र नानावर्णा स्थिरा नेत्रप्रिया स्निग्धा छाया पार्थिवी। सुवर्णविद्रुमाभा आग्नेयी।

नीलमेघे स्थिता निर्मलोदकाभा वारुणी। चञ्चला परुषा वायवी। आकाशाभा नाभसी।

आवर्तलक्षणानि यथा :--आवर्ता अष्टविधाः---आवर्तः शतपदी शुक्तिः आवळी पादुका पादुकार्धम् सङ्घातः मुकुळञ्चेति। जलावर्तसदृशः आवर्तः। अङ्गुळत्रिभागप्रमाणः शतपदी समा शतपदी। अष्टाङ्गुळी शुक्तिसमा शुक्तिः। सार्धत्र्यङ्गुळा वत्सजिह्वावलीढसदृशोऽवलीढः त्र्यङ्गुळः।पादुकाकारा पादुका

चतुरङ्गुळा। पादुकार्धाकारं पादुकार्धं हीनपादाङ्गुळपरिमितम्। मुकुळाकारं मुकुळं अङ्गुळचतुर्भागः। अनेकावर्तसमूहस्सङ्घातः अष्टाङ्गुळम्।

(अनुवर्तते)

अभिवाद्य,

ऐवियन्।

  

