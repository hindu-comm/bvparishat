+++
title = "000 Iragavarapu Narasimhacharya"

+++
[[Iragavarapu Narasimhacharya	2011-11-28, 07:06:28 [Source](https://groups.google.com/g/bvparishat/c/ejIDEkG3oq4)]]



प्रिय विद्वत्सुहृदः,

सादरम्प्रणम्य। (अश्वशास्त्रं पूर्वतोऽनुवर्तते)" अश्वारोहणविज्ञानम् ":----

अश्वतत्त्वज्ञो दृढासनः,सत्त्वबलोत्तरः,स्थाने दण्डनिपातकः,चलकिसलयपादः,कर्णमध्यनिहितदृष्टिः,स्वासने निश्चलकटिप्रदेशो यः तस्य सोऽश्वारोहणे योग्यः।

तस्य इच्छामनुसृत्य अश्वो धावति। स्थूलः,क्रोधनः,मूर्खः,भीतः,चलासनः,स्थानदण्डपाती च यः सोऽधमः। तस्य अश्वो न धावति।

हेषितस्खलितभीत्युन्मार्गगमनकोपचित्तभ्रमाः दण्डपातावसराः।---तत्र हेषिते स्कन्धो दण्डस्थानम्।स्खलिते जघनान्तरम्।भीते वक्षः।उन्मार्गगमने मुखम्। कोपे पुच्छम्। चित्तभ्रमे जानुद्वयान्तराळम्। अस्थानताडनं यावज्जीवं दोषहेतुः। अवाहने अत्यन्तवाहने च दोषः।

अश्वानां गतिविशेषाधाराः-----ताः पञ्च--आस्कन्दितम्,धौरितम्,रेचितम्,वल्गितम्,प्लुतञ्चेति। तल्लक्षणानि यथा :--समचतुष्पादगतिरास्कन्दितम्--

शुक,मयूर्,वराह,नकुल समा गतिर्धौरितम्---अवक्रशीघ्रगमनं रेचितम्----उत्पतनसहिता गतिर्वल्गितम्--पक्षिमृगसदृशोत्पतना गतिः प्लुतम्।

अश्वानां गतिविशेषेण उत्तमादिविभागो यथा :---नेत्रयोरष्टौ निमेषाः मात्रा---मात्राषोडशकेन यो धनुश्शतं धावति सोऽश्व उत्तमः---मात्राविंशत्या यस्स मध्यमः।

अन्योऽधमः।

अश्वानां दुष्टरक्तमोक्षणविधिर्यथा :---दुष्टरक्तमोक्षणद्वाराण्यष्टौ--कण्ठः,कक्षा,नेत्रे,अंसौ,मुखम्,अण्डौ,पादौ,पार्श्वे चेति।अत्र मतान्तरमप्यस्ति।

मोक्षणीयरक्तप्रमाणं तु--मुखे पलशतम्-कक्षयोरेवम्--नेत्रयोः पञ्चाशत्पलम्--मेढ्रादेवम्----गण्डयोरण्डयो श्च पञ्चविंशतिः पलानि। गुदे द्वादश पलानि। तत्र

पैत्तिकं रक्तं कालवर्णम्--वातिकं तु फेनिलम्---श्लेष्मं तु पिच्छिलं पाण्डु कषायव च्च भवति।

अश्वानां ऋतुचर्या यथा :---वर्षाकाले अश्वानां वाहनं न कार्यम्। तत्र कूपोदकं,कटुतैलं,निवातगृहं,दिवसे दिवसे पलार्धं लवणम्।अन्यथा रोगसम्भवः।

शरत्काले तु---गुडं,घृतं,क्षीरं,अष्टपलप्रमाणा शर्करा,सरोजलपानं,घृतयुतनीलमकुष्टकभोजनं च प्रशस्तम्।

हेमन्तकाले निर्वातस्थितिः-----घृततैलमाषाः यथेच्छं क्षीरम्---शनैश्शनैर्वाहनम्,पक्वयवभोजनं च शस्तानि।

शिशिरकाले तु---कटुतैलं पलाष्टकं सप्तदिनपर्यन्तं पाययेत्। तदनु,प्रातः यवान् यवयवसांश्च भोजयेत्।

वसन्तकाले तु यथेच्छं वाहयेत्। घृतं तैलं लवणं च दद्यात्।

ग्रीष्मे तु--घृतं रक्तमोक्षणम्--घर्मशान्तिः--छायाबन्धनम्---मर्दनम्--शीतोदकसेवा--दूर्वा---लघु कोमलं तृणान्तरञ्च।

अश्वानां स्वास्थ्यम्,अरिष्टम्,अशुभावर्ताः,देशभेदेन उत्तममध्यमाधमादिभेदाः,अश्वरोगशान्तिकर्माणि,अश्वक्षीरादिगुणाः,अश्वदर्शनफलम्,स्त्रीपुरुषादिलक्षणानि,अश्वकर्मयोग्यकालः,इत्यादयो बहवो विषेषास्सन्ति। ग्रन्थविस्तरभीत्या संक्षिप्यते। कथमस्त्यश्वशास्त्रम्? एष विषयः अन्यत्र कुत्रापि लभ्यते वा? शब्दार्धसर्वस्वादुद्धृतोऽयं विषयः।

एष निघण्टुः सर्वशब्दसम्बोधिनी नामा संस्कृतनिघण्टु श्च अतीव दुर्लभौ। एतयोः पुनर्मुद्रणं साध्यं वा ? चिन्तयन्तु भोः।

प्रतिस्पन्दमपेक्षन्नभिवाद्य च,

ऐवियन्।

  

