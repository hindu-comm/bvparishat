+++
title = "020 Dr. P. Ramanujan"

+++
[[Dr. P. Ramanujan	2011-12-05, 22:54:12 [Source](https://groups.google.com/g/bvparishat/c/4Sf6qYT0uh4)]]



वैदिकाग्रेसराणां  
प्रणामान् विधाय  
'यथार्थवादी बहुजनद्वेषी'ति  
वचनं जानन्नपि  
"सारासारविवेकज्ञाः  
गरीयांसो विमत्सराः ।  
प्रमाणतन्त्राः सन्तीति"  
क्रियतेऽत्र निवेदनम् ।।

"यद्वेदादौ स्वरः प्रोक्तो  
वेदान्ते च प्रतिष्ठितः ।  
तस्य प्रकृतिलीनस्य यः परः स  
महेश्वरः" इत्यत्रोक्तस्य  
व्यासशिक्षायां  
स्वरविधानमेवं  
निर्णीतमस्ति -  
"आदौ हरिपदं सर्वमुदात्तं  
प्रोच्यते बुधैः । अन्ते  
रिशब्दः स्वारः  
स्याद्विसर्गः प्रचयः  
स्मृतः ।।" इति ।

"आदावन्ते च मध्ये च हरिः  
सर्वत्र गीयते" इति श्रीहरेः  
सर्वशब्दवाच्यत्वात्,  
"हरिँ हरन्तमनुयन्ति देवाः ।  
विश्वस्येशानं वृषभं  
मतीनाम् । ब्रह्म सरूपमि"ति  
श्रुतेः,  
नक्षत्रेष्टौ,  
श्रोणानक्षत्रविषये -  
"विष्णुर्वा अकामयत । पुण्यँ  
श्लोकँ शृण्वीय । न मा पापी  
कीर्तिरा गच्छेदिति । .... ततो  
वै स पुण्यँ श्लोकमशृणुत ।  
नैनं पापी कीर्तिरागच्छत् ।..  
"  
"तस्य नाम महद्यशः" इति  
परब्रह्मणः नारायणस्य हरेः  
श्रवणात्,  
सहस्रनामसु - 'सत्कीर्तिः',  
'पुण्यश्रवणकीर्तनः',  
'कीर्तनीयस्य केशवस्य',  
'जिह्वे कीर्तय केशवं  
मुररिपुं',  
"स वाग्विसर्गो  
जनताघविप्लवो यस्मिन्  
प्रतिश्लोकमबद्धवत्यपि ।  
नामान्यनन्तस्य  
यशोऽङ्कितानि चेत्  
शृण्वन्ति गायन्ति गृणन्ति  
साधवः ।।" इति  
श्रीमद्भागवतोक्तेः,  
"अर्थो विष्णुरियं वाणी"ति  
श्रीमति वैष्णवे पुराणे  
भगवत्पराशरोक्तेः,  
"देवतानां विष्णुः परमः" इति  
श्रुतस्य विष्णोरेव  
कीर्तनार्हत्वं श्रौतम् ।  
रुद्रस्य अतथात्वमपि श्रुतं  
कण्ठोक्त्या - "क्रूरमिव वा  
एतत्करोति । यद्रुद्रस्य  
कीर्तयति । मित्रस्य  
पथेत्याह शान्त्यै ।" (तै.सं.  
6.1.7.8)। होमकाले 'रुद्रः  
पशूनामधिपतिरि'त्यादिषु  
तद्वाचकप्रयोगे  
अपामुपस्पर्शनविधेश्चैतदवगम्यते  
।  
"रुद्रो वै क्रूरः ।" (तै.सं. 6.2.3)  
। शतरुद्रीयस्यापि "रुद्रो  
वा एष यदग्निस्तस्यैते  
तनुवौ घोराऽन्या शिवाऽन्या  
यच्छतरुद्रीयं जुहोति  
यैवास्य घोरा तनूस्तान्तेन  
शमयति । यद्वसोर्धारां  
जुहोति, यैवास्य शिवा  
तनूस्तां तेन प्रीणाति" इति  
ब्राह्मणम् ।  
अतः मङ्गलकरस्य वेदस्य  
भगवतोऽनन्तकल्याणगुणसागरवर्णनेदंपस्य  
तस्यैव निःश्वसितभूतस्य  
"अपहतपाप्मा स्वाध्यायः" इति  
उद्घोषितस्य पारायणारम्भे  
अवसाने च सप्रणवेन  
हरिपदेनैव अविगानेन  
आर्षेयपरम्परासिद्धत्वमवगन्तव्यम्  
।  
अन्यच्च तत्र  
सन्ध्यभावोऽप्याकरे  
अनुशिष्टः ।  
पौरुषेयकर्मसङ्कल्पादिषु  
हरिरोन्ततदिति  
प्रयोगसद्भावेऽपि ।

विषया ईदृशाः लक्षणज्ञैरेव  
विज्ञातुं शक्यत्वात्,  
गुरुमुखाध्येयत्वात्,  
श्रवणेऽप्यनधिकृत  
म्लेच्छादिभूयिष्ठसन्निवेशेऽवक्तव्यत्वात्,  
'मन्त्रं यत्नेन गोपयेदि'ति  
शास्त्रात्, "अस्ति, परं  
नोपलभ्यते" इतिविषये  
कृतोपालम्भदर्शनात्,  
'कश्चित् विपश्चित्तमः'  
नचिकेतोवत् स्यादिति धिया,  
दिङ्मात्रदर्शने साहसं  
कृतवान् ।

रामानुजः





\> --  
\> अथ चेत्त्वमिमं धर्म्यं संग्रामं न करिष्यसि।  
\> ततः स्वधर्मं कीर्तिं च हित्वा पापमवाप्स्यसि।।  
\> तस्मादुत्तिष्ठ कौन्तेय युद्धाय कृतनिश्चयः।  
\> निराशीर्निर्ममो भूत्वा युध्यस्व विगतज्वरः।। (भ.गी.)  
\>  
\> --  

\> This message has been scanned for viruses and  
\> dangerous content by MailScanner, and is  
\> believed to be clean.  
\>  
\>  
\> --  
\> This message has been scanned for viruses and  
\> dangerous content by MailScanner, and is  
\> believed to be clean.  
\>  
\>

--  
Dr. P. Ramanujan  
PC-IHG,  
C-DAC, Bangalore (KP)  
[ra...@cdac.in]()  
080-25246350, 66116444 (Off.-Dir.)



