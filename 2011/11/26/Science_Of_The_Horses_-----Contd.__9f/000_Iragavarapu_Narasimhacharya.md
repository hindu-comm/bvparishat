+++
title = "000 Iragavarapu Narasimhacharya"

+++
[[Iragavarapu Narasimhacharya	2011-11-26, 19:21:52 [Source](https://groups.google.com/g/bvparishat/c/9fHSrhZpAtI)]]



प्रिय विद्वत्सुहृदः,

सादरम्प्रणम्य। "अश्वशास्त्रं पूर्वतोऽनुवर्तते" अवधार्यताम्भोः।

अश्वानामष्टौ लक्षणानि द्रष्टव्यानि।१.शरीरम्,२.वर्णः,३.गन्धः,४.स्वरः,५.सत्त्वम्,६.छाया,७.गतिः,८.आवर्तश्च।

तत्र शरीरलक्षणानि यथा:--ओष्ठौ मृदुत्वचावाताम्रौ च शुभौ।जिह्वा रक्ता अतसी च।तालु रक्तम्। दन्ता घना स्निग्धा सुबद्धाश्च। हनू नातिदीर्घौ नातिपृथू। नेत्रे

तु सुबद्धे सुस्निग्धे। मृदुपक्ष्मणी विशाले मधुपिङ्गे प्रसन्ने च। कपिञ्जल,कुरङ्ग,क्रौञ्च,टिट्टिभोष्ट्र मयूर्नेत्रसदृशे।ललाटं विशालम्।शिरस्समवृत्तमावर्तद्वययुक्तम्। ग्रीवा दीर्घा कुञ्चिता सुदृढा च। स्कन्धश्शुभावर्तो दृढः। वक्षो विशालं दीर्घम्। कक्षौ दीर्घोन्नतौ। ऊरू वृत्तौ समौ। दृढजानू जङ्घे

सुवृत्ते मांसहीने च।कूर्चं सुगन्धि ग्रन्धिव्रणरहितम्। मण्डूकिका श्लक्ष्णा दृढा पृथुलाश्च। पार्श्वौ अत्युन्नतौ दीर्घौ सुदृढौ समौ च। जठरमविलम्बि सुवृत्तञ्च।

पृष्ठं नातिदीर्घं किञ्चिद्विनतञ्च। कटिर्लीना सुवृत्ता च। पुच्छं तु मृदु स्निग्ध दीर्घवालम्। वृषणौ समौ वृत्तौ अरोमशौ बिल्वमात्रौ च। मेहनं ह्रस्वं कृष्णवर्णरहितम्। सक्थिनी ऋजुनी वृत्ते किञ्चिदानते च। एतानि शुभलक्षणानि। विपरीतान्यशुभलक्षणानि। एतानि लक्षणानि बडबाया अपि तुल्यानि।

तस्या योनिस्तु दीर्घा सुसंस्थिता ऋज्वी विशाला च प्रशस्ता।

अथ उत्तम,मध्यम अधमाश्वानां क्रमेण प्रमाणानि। मुखस्याङ्गुळानि द्वात्रिंशत्,त्रिंशत्,अष्टाविंशतिश्च। ग्रीवायाः षट्पञ्चाशत्,षट्चत्वारिंशत्,षट्त्रिंशच्च।

उरः,पृष्ठं,कटिश्च मुखतुल्यानि ज्ञेयानि। जङ्घयोः द्वाविंशतिः,अष्टादश,चतुर्दश च। खुरस्य सप्त,षट्,पञ्च। उत्सेधस्तु:--हस्ताः चत्वारः,सार्धास्त्रयः,त्रयश्च।

दैर्घ्यं तु, हस्ताः पञ्च,चत्वारः, सार्धास्त्रयः। कर्णौ सप्ताङ्गुळौ,तालु षडङ्गुळम्। जानु सूक्ष्मं दण्डो विशत्यङ्गुळश्च प्रशस्तानि। खुराग्रात् पुच्छमूलपर्यन्तं

तथा ककुदपर्यन्तं ऊर्ध्वमानम्।

वर्णलक्षणानि:--श्वेतः कृष्णोऽरुणः पीत इति चत्वरश्शुद्धवर्णाः। अश्वेष्वपि चातुर्वर्ण्यमस्ति वर्णभेदैः। विस्तरभिया न लिखितान्यत्र।

रॊमाणि श्वेतानि लोहितानि च मिश्राणि,मुख,पाद,वाल,केशा रोहिता यस्य स चौरः। शिरो,वाल,पाद मुखानि मेचकानि यस्य स रुरुः। श्वेत,कृष्णरोमा श्वेत

वर्णो नीलः-सितेतर नलकः पाटलीपुष्पवर्णः मधूकवल्कलवर्णो मेघः। पक्वजम्बूफलवर्णो जम्बुः। पीतकेशवालो रोहितवर्णो हरितः। उदुम्बरवर्णो रुचिरः।

केसरपुष्टानि जानुनी च मेचकानि यस्य स पीतसर्वाङ्गलोमा सुमनाः। सर्वश्वेतः श्यामैककर्णः,श्यामकर्णः अश्वमेधार्हः। मुखमध्यं चत्वारः पादाश्च यस्य

शुक्लानि स कल्याणपञ्चकः। केश,मुख,पुच्छ,वक्षांसि पादाश्च यस्य शुक्लानि सोऽष्टमङ्गळः। मुखे चन्द्रकसहितः श्वेतपादो जम्बूफलवर्णो मल्लिकाक्षः।

सर्वे पादा वा, द्वौ पादौ वा, श्वेता मुखे पुण्ड्रञ्च यस्य स धौतपादः। स्थाने स्थाने विशालश्वेतपट्टको येन केनापि वर्णेन युक्तो हलाभः। चित्रपार्श्वः,श्वेतबिन्दुकदम्बो येन केनापि वर्णेन करञ्जः। यस्य समन्तात् स्थूलसूक्ष्माः कृष्णबिन्दवः स श्वेतवर्णो बिम्बकः। येन केनपि वर्णेन युक्तोऽपि

स्निग्धवर्णः स्निग्ध इत्युच्यते। सवर्णजनितदोषहरः:--सर्वश्वेतस्य यस्य चत्वारः पादाः असिताः स त्याज्यः। भस्मवर्णो रक्तपुच्छो वा, कृष्णनीलः केवलकृष्णो वा त्याज्यः। सर्वश्वेतः पूज्यः। (अनुवर्तते)

अभिवाद्य,

ऐवियन्।

