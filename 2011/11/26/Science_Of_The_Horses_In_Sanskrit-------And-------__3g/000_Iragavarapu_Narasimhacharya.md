+++
title = "000 Iragavarapu Narasimhacharya"

+++
[[Iragavarapu Narasimhacharya	2011-11-26, 12:05:50 [Source](https://groups.google.com/g/bvparishat/c/3gVYnk-KEJg)]]



प्रिय विद्वत्सुहृदः,

सादरम्प्रणम्य। "एकस्स्वादु न भुञ्जीत" अत्रेदमवधार्यताम्भोः। "अश्वशास्त्रम्"

अश्वानां वर्णविशेषाः नामानि च :--श्वेतवर्णः कर्कः।श्वेतपिङ्गळः खङ्गाहः।पीतवर्णः हरियः।कृष्णवर्णः खुङ्गाहः।हरितवर्णः कियूहः। नीलवर्णः नीलकः। स एव पाण्डुकेसरपुच्छश्चेत् ऒल्लाहः।ईषत् पाण्डुः कृष्णजङ्घः कुलाहः।गर्दभवर्णः सुरूहकः।पाटलवर्णः वॊरूखानः।पीतरक्तच्छायः उकनाहः।कोकनदाभः शोणः।पीतहरितवर्णो हरित इति,हालक इति च।श्वेतकाचवर्णः पङ्गुलः। एवं वर्णाः नामानि च सन्ति। दिङ्मात्रेण उदाहृताः।

अश्वमेधार्हो ऽश्वो ययुरित्युच्यते।अश्वस्त्री बडबा।बालाश्वः किशोरः। वेगाधिकोऽश्वो जवनः।रथस्य वोढा रथ्यः।कुलीनः आजानेयः। सिन्धु,वनायुज,पारशीक

काम्भोज,बाह्लीकादि देशोद्भवा अश्वाः तद्देशनामभिः व्यवह्रियन्ते।विनीतोऽश्वः साधुवाही।दुर्विनीतः शूकलः।कशार्हः कश्यः।कशा नाम अश्वताडनदण्डः।अश्वग्रहणपाशः प्रग्रहः।अश्वमुखयन्त्रणरज्जुः खलीनम्।पादपाशो दाम।अश्वेन एकदिनेन यद्गम्यते तदाश्वीनम्।

उत्पत्तिकृता अश्वजातिभेदास्सप्त। १.अमृतजः,२.बाष्पजः,३.अग्निजः,४.देवजः,५.अण्डजः,६.गर्भजः,७.सामजश्चेति।

पुरा किल अमृतमथनकाले अमृतेन सह तत उत्पन्न उच्चैश्रव नामाऽश्वो अमृतजः।अग्नौ जुह्वतो ब्रह्मणो मुखोत्पन्नाद्बाष्पादुत्पन्नो बाष्पजः। तेनैव

हूयमानादग्नेर्जातोऽग्निजः।इन्द्रादिदिक्पालकेभ्यः दिक्षु जनिता देवजाः।अशृप्रजापतिर्लक्ष्मीश्च तपोवनसमीपे परस्परशापादुलूको मृगी च जातौ।ताभ्या

मुत्पन्नादण्डाज्जाताः अण्डजाः। अश्वबडबयोगजाताः गर्भजाः।ब्रह्मणा साम्न उत्पादितास्सामजाः।

अश्वाः सुग्रीवपुत्रा इति,लक्ष्मीपुत्रा इति,गन्धर्वीपुत्रा इति च पुराणेषु दृश्यते। खराश्वसङ्करजाता अश्वतरादयः खरजातयः।अश्वाः किल पुरा सपक्षा खेचरा

अभूवन्।शुक्रेण नियुक्तश्शालिहोत्रो नामा मुनिरेतेषां पक्षान् चिच्छेद इति,पुनस्तेषां प्रार्थनया मुनिस्तान् राज्ञां कृते वाहनार्थं धर्मार्थकामोपकारिणस्सन्त्वितिउक्त्वा तेषां पक्षान् पुनरनुगृहीतवानिति पौराणिकी कथाऽस्ति।

अश्वानां प्रकृतिभेदा यथा:--अश्वाः बडबाश्च ग्रीष्मान्ते निस्सार,रूक्ष,तृणलतापत्रादिसेवनात् वातप्राया भवन्ति।वर्षान्ते हेमन्तादौ च सूर्यकरसन्तप्ता

तरुणान्यपि तृणानि सेवमाना पित्तळा भवन्ति।तदा तेभ्यो जाताः पित्तप्रकृतयो भवन्ति।शिशिरर्तौ बलमांससम्पन्ना पटवो महाशरीराश्च भवन्ति।

तदा तेभ्य उत्पन्ना श्लेष्मप्रकृतयो भवन्ति।

तेषां लक्षणानि यथा:---विकृतो हीनो रूक्षरोमा कर्कशः कृशः चञ्चलः अशुचिः अतिनिद्रो दुर्मेधा वातप्रकृतिः।अयमन्वर्थवेदीत्युच्यते।(क्रमशः)

२.तीक्ष्णश्शूरो जलप्रियः,आरक्ततालुः,मतिमान्,घस्मरोऽतिरोषः,पित्तप्रकृतिः। अयमुत्तानवेदीत्युच्यते।

३.मन्दस्सहिष्णुर्मतिमानरोगः प्रियदर्शनः श्लेष्मप्रकृतिः। अयं गम्भीरवेदीत्युच्यते।(अनुवर्तते)

अभिवाद्य,

ऐवियन्।

  

  

  

