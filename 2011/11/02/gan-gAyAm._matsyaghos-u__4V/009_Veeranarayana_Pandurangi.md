+++
title = "009 Veeranarayana Pandurangi"

+++
[[Veeranarayana Pandurangi	2011-11-05, 18:23:36 [Source](https://groups.google.com/g/bvparishat/c/4V8ZD-RpJmI)]]



see gadadharas words (in my critical edition still unpublished, reference numbers point to readings noted in footnotes, deleted here for easiness)

“जलपृथिव्योः स्नेहगन्धौ” इत्यादितोऽपि न, “जले स्नेहः, पृथिव्यां गन्धः” इत्याकारकसमूहालम्बन\[1\]बोधः, किंतु तद्विलक्षणो “द्वित्वादिनिष्ठैकप्रकारतानिरूपितजलत्वपृथिवीत्वाद्यवच्छिन्नविशेष्यतात्मकप्रकारताद्वय-निरूपिताधेयत्वप्रकारतानिरूपितं यत् धर्मितावच्छेदकद्वित्वादिनिष्ठैकप्रकारतानिरूपक\[2\]स्नेहत्वगन्धत्वाद्यवच्छिन्नविशे-ष्यताद्वयं तद्वान्” इति\[3\]। अतो न कुत्रा\[4\]प्येकवाक्यताभङ्गः।

“चैत्रो मैत्रश्च गच्छतः”\[5\] इत्यादावाख्यातार्थद्वित्वादिप्रकारेण भासमाने चैत्रमैत्रोभयादौ गमनाश्रयत्वाद्यन्वयेन\[6\] निरुक्तैकवाक्यतासम्भवेऽपि समासविधेर्विभाषाऽधिकारीय\[7\]त्वादसमासः।

तत्र “विशेष्यताभेदभिन्नद्वित्वनिष्ठप्रकारताद्वयप्रतियोगी समूहालम्बनात्मकबोध” इति तु\[8\] न सम्यक्। तथा सति उक्तयुक्त्या एकैकचैत्रादि\[9\]तात्पर्येण तथाप्रयोगानुपपत्तेः।

**my comments on it**

**  
**

रामः कृष्णश्च आगच्छतः, रामकृष्णौ आगच्छतः इत्युभयोर्बोधयोः एव समूहालम्बनता। तत्र रामकृष्णौ आगच्छतः इत्यत्र इतरेतरयोगप्रतीतावपि न तस्य समूहालम्बनतायां किंचिद्विशेषकारिता। रामः आगच्छति, कृष्णश्च आगच्छति इत्येव बोधात्।

****

****

**जलपृथिव्योः स्नेहगन्धौ **

****

**व्युत्पत्तिवादग्रन्थः (पृ.36)**

“जलपृथिव्योः स्नेहगन्धौ” इत्यादितोऽपि न, “जले स्नेहः, पृथिव्यां गन्धः” इत्याकारकसमूहालम्बनबोधः, किंतु तद्विलक्षणो “द्वित्वादिनिष्ठैकप्रकारतानिरूपितजलत्वपृथिवीत्वाद्यवच्छिन्नविशेष्यतात्मकप्रकारताद्वयनिरूपिताधेयत्व-प्रकारतानिरूपितं यत् धर्मितावच्छेदकद्वित्वादिनिष्ठैकप्रकारतानिरूपकस्नेहत्वगन्धत्वाद्यवच्छिन्नविशेष्यताद्वयं तद्वान्” इति।****

****

**तत्र मदीयविमर्शः**

अत एव जलपृथिव्योः स्नेहगन्धौ इत्यत्र असमूहालम्बनप्रतीत्युपपादनं गदाधरस्यासंगतम्। तद्वर्णितबोधप्रकारस्य अस्मिन् ब्रह्मकल्पे ब्रह्माण्डे च यस्यकस्यचिदेतावता अनुभवागोचरत्वात्। जले पृथिव्यां च स्नेहो गन्धश्च, जलपृथिव्योः स्नेहगन्धौ इति व्याससमासयोः जले स्नेहः, पृथिव्यां च गन्धः इत्येव एकविधबोधजनकत्वात्। शब्दलाघवार्थमेव सामासिकद्विवचनादिप्रयोगात्। रामः आगच्छति, कृष्णश्च आगच्छति इत्येतत्प्रतिपादितमेवार्थं प्रतिपादयति रामकृष्णौ आगच्छतः इति, रामः कृष्णश्च आगच्छतः इति च।

किंच प्रकारताविशेष्यतादिघटितो गदाधरवर्णितः बोधः सर्वथा अनुचित एव। प्राथमिकबोधे प्रकारतादीनां बोधासंभवात्, अनुव्यवसायादावेव तथात्वात्।

****

**चैत्रो मैत्रश्च गच्छतः **

****

**व्युत्पत्तिवादग्रन्थः (पृ.36)**

“चैत्रो मैत्रश्च गच्छतः” इत्यादावाख्यातार्थद्वित्वादिप्रकारेण भासमाने चैत्रमैत्रोभयादौ गमनाश्रयत्वाद्यन्वयेन निरुक्तैकवाक्यतासम्भवेऽपि समासविधेर्विभाषाऽधिकारीयत्वादसमासः। ****

**तत्र मदीयविमर्शः**

चैत्रो मैत्रश्च गच्छतः इत्यादौ आख्यातार्थद्वित्वप्रकारेण भासमानयोः चैत्रमैत्रयोः गमनाश्रयत्वान्वयवर्णनं तु सर्वथा अयुक्तमेव। प्रथमतः द्वित्वबोधः, अनन्तरं तत्र गमनाश्रयत्वबोधः इति क्रमस्यायुक्तत्वात्। द्वित्व-गमनयोः बोधस्य समकालिकत्वात्। तस्मात् तत्र द्वित्वप्रकारेण चैत्रमैत्रयोः भासमानता नास्ति।

किंच तत्र द्वित्वस्य भानं भवतीत्यत्रैव संशयः। चैत्रे मैत्रे च प्रत्येकं गमनाश्रयत्वस्यैव बोधात्। प्रत्येकान्वयबोधनायैव च लाघवाय द्विवचनप्रयोगात्।

किंचेदमपि विचारणीयं यत् तत्र आख्यातार्थस्य द्वित्वस्य सुबन्तार्थे कथमन्वय इति। तथा हि यत्पदस्यार्थः संख्या सा तत्पदप्रकृत्यर्थे
एवान्वेतीति नियमः। नीलपदार्थसंख्या न घटपदार्थे अन्वेति। अत एव क्वचित् विशेषण-विशेष्यविभक्त्योर्भेदो भवति। रामो वृक्षौ पश्यति इत्यत्र वृक्षपदोत्तरविभक्त्यर्थसंख्यायाः वृक्षपदार्थे अन्वयो भवति, न तु रामपदार्थे। तथैव आख्यातार्थसंख्यायाः आख्यातार्थे कर्तरि अन्वयो भवेत्। न तु सुबन्तार्थे। नैयायिकैस्तु आख्यातार्थः कर्ता नैवाङ्गीक्रियते। तथा च न वा कर्तरि अन्वयो युज्यते, नापि सुबन्तार्थे अन्वय इति सर्वथा संख्यान्वय एवायुक्तः।

किंच चैत्रो मैत्रश्च गच्छत इत्यादौ आख्यातार्थद्वित्वसंक्यायाः एकत्वविशिष्टे चैत्रे मैत्रे वा कथमन्वयः? तयोः एकत्वविशिष्टत्वे एकत्वविशिष्टे द्वित्वान्वयस्य विरुद्धत्वात्। न भवति एको द्वौ इत्यादि।

तस्मात् तत्र आख्यातेन द्वित्वं न बोध्यते, अपि तु प्रत्येकं क्रियान्वय इत्येव वक्तव्यम्। चैत्रो गच्छति मैत्रश्च गच्छति इति। अत्र परिहारान्तरं नास्त्येव। यथा चैत्र आगच्छति मैत्रश्च, चैत्रो धनी मैत्रश्च इत्यादौ पुनरावृत्तिः तद्वदेव।

एतेन चैत्रो मैत्रश्च गच्छतः इत्यत्र द्वित्वस्य एकत्वस्य च शाब्दबोधविषयतां ब्रुवाणाः शाब्दतरङ्गिणीकारा\[1\] अपि विचारणीया एव।

अथ वा पक्षान्तरं प्रस्तूयते। तदत्र विचार्यमाणे तावत् वैयाकरणास्तावत् सुप्-आख्यातयोः आख्यातस्य प्राधान्यं मन्वानाः सुबुपात्तसंख्यायाः अविवक्षां वदन्ति। आख्यातस्य प्राधान्यं तावत् आख्यातप्रयुक्तयोः अभिहितत्व-अनभिहितत्वयोः प्रथमादिप्रयोजकता इति तदाशयः। सत्यमेवैतत् आख्यातः प्रधानमिति। यद्यपि प्रथमादयः आख्यातमनुविदधते, परन्तु आख्यातवचनं तु (एकवचनादिकम्) सुबुपात्तसंख्यामनुविधत्ते। यथा अभिहिते कर्तरि प्रथमा स्यात् इति नियमानुसारेण अस्ति इत्याख्यातः प्रयुज्यते। तदनुसारेण देवदत्तः इति प्रथमा भवति। परन्तु प्रथमैकवचनं तु देवदत्तैकत्वप्रयुक्तम्। तथा च अस्ति इत्यत्र एकवचनमपि सुबेकवचनाधीनमेव। तथा च चैत्रो मैत्रश्च गच्छतः इत्यत्रापि सुबुपात्तैकवचनानुसारेण आख्यातेप्येकवचनं स्यात्। परन्तु चैत्रमैत्रयोः उभयोः सत्त्वात् चैत्र इत्येकत्वं मैत्रगतैकत्वविशिष्टं भवति। तदेव समुच्चयबलम्। तदेव च द्वित्वमिति सुबुपात्तद्वित्वानुसारेण गच्छत इति द्विवचनमपि साध्वेव।

गदाधरमते तु सजातीयद्वितीयरहितत्वरूपमेकत्वं प्रतीयते, तत्र च कथं द्वित्वान्वययोग्यता इति चिन्तनीयम्। किंच यदि सुबुपात्तसंख्याया अविवक्षा इत्युच्यते, तदपि न समीचीनम्। आनुशासनिकार्थस्य परित्यागासंभवात्।

  

------------------------------------------------------------------------

\[1\] चैत्रो मैत्रश्च गच्छतः इत्यत्र चैत्रे मैत्रे च प्रत्येकमेकत्वं सुबेकवचनात् बोध्यते, आख्यातद्विवचनात् द्वित्वमपीति उभयविधानुभवोपि शाब्द एव। न त्वन्यतरस्यापि अशाब्दत्वं कल्पनीयम्। (शा.त.पृ.188)

**  
**

  

2011/11/4 Jagannatha s \<[jgra...@gmail.com]()\>



  
  

  

--  

Veeranarayana N.K. Pandurangi  
Head, Dept of Darshanas,  
Yoganandacharya Bhavan,  
Jagadguru Ramanandacharya Rajasthan Samskrita University, Madau, post Bhankrota, Jaipur, 302026.  
  

अथ चेत्त्वमिमं धर्म्यं संग्रामं न करिष्यसि।



