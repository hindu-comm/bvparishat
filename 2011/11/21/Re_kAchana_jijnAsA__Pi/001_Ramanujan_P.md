+++
title = "001 Ramanujan P"

+++
[[Ramanujan P	2011-11-21, 10:13:22 [Source](https://groups.google.com/g/bvparishat/c/PiEMqG9anDM)]]



मान्याः



एष मन्त्रः तैत्तिरीयब्राह्मणप्रथमाष्टकद्वितीयप्रपाठकषष्ठानुवाकस्थः ।

तत्रत्यं सायणभाष्यं विलिखामि, येन भवतां शङ्कायाः समाधानं लभ्येत .

अवतारिका – अस्याह्नः (महाव्रताख्यस्य) पक्षिरूपत्वं परिकल्प्य तदवयवरूपेण स्तोमं विधत्ते -

त्रिवृच्छिरो भवति । त्रेधाविहितँ हि शिरः । लोम छवीरस्थि । इति ।

ऋक्त्रयात्मकमेकं सूक्तम्, तादृशानि त्रीणि सूक्तानि त्रिवृतः अवयवाः यस्य स्तोमस्य सोऽयं स्तोमः त्रिवृत् ।

स च पक्ष्याकारस्य शिरःस्थानीयः । लोकेऽपि शिरः त्रिधा निर्मितम् । लोम – केशाः । छवीः – त्वक् । अस्थि प्रसिद्धम् ।

तदिदं शिरसः त्रैविध्यम् ।

अवतारिका – तस्य त्रिवृत्स्तोमस्य पञ्चदशादिस्तोमवत् आवृत्तिशङ्कां वारयितुम् ऊर्ध्वगानं विधत्ते -

पराचा स्तुवन्ति । तस्मात्तत्सदृगेव । न मेद्यतोऽनुमेद्यति । न कृश्यतोऽकृश्यति । इति ।

आवृत्तिराहित्यं पराक्त्वम् । तादृशेन त्रिवृता स्तुतिं कुर्युः । यस्माच्छिरःस्थानीयस्य त्रिवृतः आवृत्तिर्नास्ति

तस्माल्लोकेऽपि त्रिवृत्स्थानीयं तच्छिरः एकरूपमेव । मेद्यतः – स्थैल्यं गच्छतः शरीरस्यापि संबन्धि भूत्वा

स्वयं न मेद्यति, न स्थूलीभवति । तता कृश्यतः – कृशीभवतः शरीरस्य संबन्धि भूत्वा स्वयं न कृशीभवति ।



अत्र सुपर्णोऽसि गरुत्मान् त्रिवृत्ते शिरः इत्यदि रूपणं च भाव्यम् ।



रामानुजः



--  
अथ चेत्त्वमिमं धर्म्यं संग्रामं न करिष्यसि।  
ततः स्वधर्मं कीर्तिं च हित्वा पापमवाप्स्यसि।।  
तस्मादुत्तिष्ठ कौन्तेय युद्धाय कृतनिश्चयः।  
निराशीर्निर्ममो भूत्वा युध्यस्व विगतज्वरः।। (भ.गी.)  
  
--  
This message has been scanned for viruses and  
dangerous content by [**MailScanner**](http://www.mailscanner.info/), and is  
believed to be clean.  
--  
This message has been scanned for viruses and  
dangerous content by [**MailScanner**](http://www.cdac.in/), and is  
believed to be clean.

  
--  
This message has been scanned for viruses and  
dangerous content by MailScanner and is  
believed to be clean.

