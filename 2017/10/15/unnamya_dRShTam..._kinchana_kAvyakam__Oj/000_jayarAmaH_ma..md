+++
title = "000 जयरामः म."

+++
[[जयरामः म.	2017-10-15, 12:10:38 [Source](https://groups.google.com/g/bvparishat/c/OjiU1JrV_gk)]]



नमांसि।  
उन्नम्य दृष्टम्। काव्यकं किञ्चन स्फुरितम्। लिखितं तत् विद्वत्परिषदि निवेद्यते।  
यदाश्रित्य काव्यमिदं व्यरचि तच्चित्रमपि संलग्नम्। अस्याङ्ग्लानुवादं पिपठिषवः अत्र द्रष्टुमर्हन्ति -  
<http://alarka-bhasitam.blogspot.in/2017/10/i-looked-up.html>  
  
म.जयरामः  
  

**उन्नम्य दृष्टं...**  

उन्नम्य दृष्टं गगनं विशालं यस्य त्वधः काचन मेघसृङ्का  
तस्यापि नीचैरथ पक्षिजातिः श्यामच्छविः कश्चन काकजन्मा॥  
नापूर्वदृश्यं क्षणिकं यदैक्षि चित्तं चकारातिनिरुद्धकल्पम्  
कालेन चाहं कविमानिचेताः व्यापारितः काव्यमिदं करोमि॥  
  
नीलं खस्थलमावृणोति जलदो नीरं पयोबिन्दुवत्  
काकः कश्चिदयं तु तीव्रगतिमान् नीडोन्मुखो दृश्यते  
लक्ष्मैतन्नवृथा भवेत् भृशमपां वृष्टिर्भवत्यन्ततः  
इत्थं लोकहितानुमानकलितं मोमुद्यते मे मनः।।१॥  
  
काको मानसवत् सदैव चलितः नीचैस्तु खे दृश्यते  
धीवत्सुस्थिरगत्युपेतजलमुक् राराजते चोच्चकैः  
चैतन्योपममम्बरं तु न चलं यस्मान्नकिञ्चित् परं  
इत्थं नैजविवेचने न विमुखं सत्यर्थि मन्मानसम्॥२॥  
  
कृष्णे कर्मणि तत्पराः करटतां यास्यन्ति केचिन्नराः  
शुभ्राभ्रोपमसत्क्रिया नरवराः सन्तापपीडापहाः  
नो शौक्ल्यं न च कृष्णताम्बरतले तादृङ्नरा योगिनः  
इत्थं कर्मिविभागतत्परतया मन्मानसं सक्रियम्॥३॥  
  
  
काकं भ्रंशयतीति लोकविदितं कश्चित् पिको वै सुखम्  
अभ्रभ्रंशनपाटवं तु मरुतां सर्वैरपि ज्ञायते  
कस्स्यात् भ्रंशनसाहसी तु वियतो धीरोपमानस्य ना  
इत्थं निर्भ्रमभावनिर्भरमिदं धैर्यान्वितं मन्मनः ॥४॥  
  
त्रैलोक्यं परिवेष्ट्यते तु वियता, जाड्यान्वितं किन्तु तत्  
नानारूपवतः सदापि चलतो मेघस्य किं स्यात् चितिः  
कृष्णः कर्कशशब्दवान् करटकः किन्त्वेष चैतन्यभाग्  
इत्थं चित्परमत्वबोधभरितं मन्मानसं चिन्मयम्॥५॥  
  
॥इति हेमलम्बनामसंवत्सरे आश्विनमासस्य कृष्णपक्षाष्टम्यां श्रीमद्वसन्तामहादेवसूनुना जयरामेण रचितः "उन्नम्य दृष्टमिति"शीर्षकयुक्तः पद्यगुच्छः सम्पूर्णः॥  
  

<http://alarka-bhasitam.blogspot.in/>  
<https://independent.academia.edu/jayaramanMahadevan>  

<http://yoga-literary-research.blogspot.in/2015/10/the-books.html>  
  

