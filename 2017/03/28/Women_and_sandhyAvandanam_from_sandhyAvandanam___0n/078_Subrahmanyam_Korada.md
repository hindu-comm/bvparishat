+++
title = "078 Subrahmanyam Korada"

+++
[[Subrahmanyam Korada	2017-12-22, 23:09:06 [Source](https://groups.google.com/g/bvparishat/c/0n41vcuW9E0)]]



मन्ये मम भावं नाधिगच्छति भवान् --

  

इदानींतनकाले कियन्तः शिष्टाः भाष्योक्तलक्षणलक्षिताः सन्तीति भवता उक्तम् । मया उच्यते भाष्यादिप्रामाण्येन यत् सर्वकालेषु
भाष्योक्तसर्वलक्षणलक्षिताः

नैव भवन्ति - भविष्यन्ति वा । इयं लोकरीतिः ।

  

मया स्वकपोलकल्पनया न किंचिदुच्यते --

  

ब्राह्मणाब्राह्मणश्ब्दविषये प्राचीनकालादपि व्यवहारः एवं वर्तते यत् न को’पि सर्ववेदशास्त्रोक्तकर्माणि प्रतिदिनं आचरन् वर्तते । एतच्च स्पष्टम् प्रतीयते पतञ्जलिना।

सर्वमपि शास्त्रेषु स्पष्टतया नोच्यते इति भवतैवोच्यते । शब्दप्रमाणेन अनुमानप्रमाणेन च अस्माभिः अवगन्तव्यम् ।

  

कालक्रमेण अध्ययने आचारे अनुष्ठाने च सर्वथा हीनता अस्त्येवेति मे’भिसन्धिः ।

  

गतसहस्रवर्षेषु येन केनापि शिष्टेन शिष्टकल्पेन वा स्त्रीणाम् उपनयन्म् अनुष्ठितमिति श्रुतं वा । अनुष्ठानप्रधानानि किल वैदिककर्माणि ।

  

आचारश्चैव साधूनाम् धर्ममूलम् इति मनुः । यदि अनुष्ठीयते तर्हि न कस्यापि विप्रतिपत्तिः ।

  

मनुनैव उक्तम् -- सर्वे’पि संस्काराः स्त्रीणाम् अमन्त्रकाः कार्याः , विवाहश्च तासाम् उपनयनेन समानमिति । इतरदपि प्रमाणम् निर्णयसिन्धोः

प्रदर्शितं किल ।

यदि तत् प्रामाणं स्यात् तर्हि कथं तावत् निर्णयसिन्ध्वादिषु आपस्तंबादिषु च न वचनमात्रमपि उच्यते ।

  

प्रकृतिविकृतिन्यायः भिन्नकर्मणां मध्ये भवेत् न तु समानकर्मणि भिन्नव्यक्तीनां मध्ये -- स्त्रीपुंसयोः उपनयने केवलं मन्त्रेषु लिङ्गविभक्त्यादिकस्य

ऊहः क्रियते - मया तदेवोक्तम् । यत्र कानिचन आङ्गानि प्रकृतियागात् स्वीक्रियन्ते तत्रैव विकृतियागसंज्ञा । तत्रापि ऊहः भवेच्चेत् भवेन्नाम ।

यदि पुरुषोपनयने सर्वाण्यङ्गान्युक्त्वा स्त्रियः उपनयने च कतिपयान्येव अङ्गान्युक्त्वा शिष्टानि पुरुषोपनयनात् आनीयन्ते तदा भवदुक्तिः सङ्गच्छेत।

  

ब्रह्मवादिनीस्थानीयाः यदि सन्ति तासां स्तुतिः ।

  

अस्तु वा मतभेदः स्मृतिकाराणाम् - इदानींतने काले शिष्टैः शिष्टकल्पैर्वा नानुष्ठीयते - नापि आश्वलायनैः ।

  

अलम् विचार्य





