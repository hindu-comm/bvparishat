+++
title = "080 Subrahmanyam Korada"

+++
[[Subrahmanyam Korada	2017-12-24, 19:43:54 [Source](https://groups.google.com/g/bvparishat/c/0n41vcuW9E0)]]



विद्वन् !

  

पुनः पुनः विचार्यमाणे भवदुपस्थापितः तर्कः बलीयानिति प्रतिभाति --

  

स्यादेतत् --

  

कात्यायनेन स्मर्यते (3-3) --

  

यन्नाम्नातं स्वशाखायां परोक्तम् अविरोधि च ।

विद्वद्भिस्तदनुष्ठेयम् अग्निहोत्रादिकर्मवत् ॥

  

तस्मात् आपस्तम्बेन अनुक्तमपि बालिकोपनयनम् आश्वलायनोक्तम् अवश्यमनुष्ठेयम् । न च आश्वलायनोक्तिः सर्वथा प्रत्याख्यातुम् वचनशतेनापि शक्यते?

  

आह च शातातपः --

  

बह्वल्पं वा स्वगृह्योक्तं यस्य यावत्प्रचोदितम् ।

तस्य तावति शास्त्रार्थे कृते सर्वः कृतो भवेत् ॥

  

अयम् अशक्तपक्षः इति मीमांसकाः । अस्तु ।

  

विवाहानन्तरं तु षाष्ठः दम्पत्योः सहाधिकारः ततश्च सहधर्मचारित्वात् कर्मसु सहभागित्वम् --

  

यजमानशब्देन वेदे सर्वदा पुंसि एवाभिधानात् पत्न्यादयस्तु पत्नीशब्देनैवाभिधानात् .... ( शास्त्रदीपिका , मी सू 3-3-9-17/18/19)

  

तस्मात् भवदुक्त एव सिद्धान्तः प्रमाण्पदवीम् आरोहति । अन्ते सिद्धः सिद्धान्तः - वादिप्रतिवादिभ्यां निर्णीतो’र्थः सिद्धान्त इत्युच्यते ।

  

भवान् किं करोतीति मां किं न प्रुच्छति भवान् --

  

पुत्रं पुत्रीं च विघ्नेश्वरपूज-पुण्याहवाचन-पुरुषसूक्त-महामन्त्रपुष्पाणि अध्यापयामासाहम् ।

  

सन्तुष्टश्चाहम् भवद्विचारेण ।

  

एतादृशाः विचाराः इतो’प्यधिकाः प्रवर्तेरन्निति आशासे ।

  

धन्यो’स्मि



