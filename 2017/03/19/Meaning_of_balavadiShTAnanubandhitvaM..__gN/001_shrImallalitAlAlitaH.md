+++
title = "001 श्रीमल्ललितालालितः"

+++
[[श्रीमल्ललितालालितः	2017-03-19, 17:16:11 [Source](https://groups.google.com/g/bvparishat/c/gNB1sDs9hP4)]]



इदं सर्व्वं मीमांसकैः तार्किकैश्च प्रयुज्यते ।

विधिप्रत्ययघटितवाक्येषु धात्वर्थे तार्किकमतेन लिङादिभिरिष्टसाधनत्वादि बोद्ध्यते । आदिपदेन कृतिसाध्यत्वं बलवदनिष्टाननुबन्धित्वञ्च गृह्येते ।

तत्र बलवदनिष्टाननुबन्धित्वं नाम बलवद् = धात्वर्थेन जायमानात् फलात् बलवद् यद् अनिष्टं = दुःखं दुःखहेतुर्वा तस्य अननुबन्धि = अप्रयोजकं = अकारणं यत् तत्त्वम् ।

यथा - स्वर्ग्गकामो यजेत इत्यत्र धात्वर्थे यागे लिङा इष्टसाधनत्वं = स्वर्ग्गसाधनत्वं , कृतिसाध्यत्वं , बलवदनिष्टाननुबन्धित्वं च बोद्ध्यते = नाम यागः स्वर्ग्गापेक्षया बलवतो दुःखस्य हेतुर्न भवति । यद्यपि यागार्थं सामग्रीसम्पादने देहादिव्यापारेण च दुःखं भवति तथापि तद्दुःखं न स्वर्ग्गापेक्षया गुरुतरम् इति यागो न बलबद्दुःखप्रयोजकः ।

श्येनादौ तु तार्किकमते इष्टसाधनत्वकृतिसाध्यत्वयोः सत्त्वेन बलवदनिष्टाननुबन्धित्वं नास्ति, तस्य शत्रुप्राणवियोगहेतुत्वरूपहिंसात्वेन निषिद्धतया नरकहेतुत्वात् , नरकश्च दुःखं शत्रुमरणजन्यसुखापेक्षयाधिकम् इति श्येनो बलवदनिष्टानुबन्धी = बलवदनिष्टप्रयोजकः ।

  

मीमांसकमते तु भावना लिङाद्यर्थः , इष्टसाधनत्वञ्च तज्ज्ञानेनाक्षिप्यते ; बलवदनिष्टानुबन्धित्वज्ञानाभावश्च प्रतिबन्धकाभावविधया कारणम् इत्याद्यन्यत् ।

इति परदेवतया लालितः

ललितालालितः

  





> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To post to this group, send email to [bvpar...@googlegroups.com]().  
> For more options, visit <https://groups.google.com/d/optout>.  

