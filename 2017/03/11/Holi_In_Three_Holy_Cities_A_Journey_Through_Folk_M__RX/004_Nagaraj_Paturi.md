+++
title = "004 Nagaraj Paturi"

+++
[[Nagaraj Paturi	2017-03-11, 23:05:33 [Source](https://groups.google.com/g/bvparishat/c/RXJgBMG8xtY)]]



\>Regarding Prof.Paturi's remarks about Holi in South, in the areas where I hail from (Hassan dist. Karnataka) Holi did not exist during my school days. It might have diffused now.  

  

Let me share these personal experience narratives /nostalgic reminiscences of senior persons of Karnataka from their childhood memories:

  

<https://www.sampada.net/blog/shaamala/11/03/2009/17833>

  

ನಮ್ಮೂರ ಕಾಮನ ಹಬ್ಬದ ಮಧುರ ನೆನಪುಗಳು:  

ನಮ್ಮ ಬೀದಿಯಲ್ಲಿ ಕಾಮನ ಹಬ್ಬ ಜೋರು. ೨೦-೩೦ರ ಯುವಕರು, ೧೮-೨೦ರ ಪಡ್ಡೆಗಳು, ಎಡಬಿಡಂಗಿ ವಯಸಿನ (tweens ಅಂತಾರಿಲ್ಲಿ ) ಹುಡುಗರು, ೮-೧೨ರ ಚಿಳ್ಳೆ ಪಿಳ್ಳೆಗಳು, ಎಲ್ಲರೂ ಸಂಭ್ರಮದಿಂದ ಸೇರ್ತಾ ಇದ್ದ ಹಬ್ಬ. \[ಹುಡುಗಿಯರು ಅಂತ ೧೨ ಆದ ಮೇಲೆ ಮೆಜಾರಿಟಿ ಚಟುವಟಿಕೆಗಳೆಲ್ಲ ನಮಗೆ ನಿಷೇಧಿಸಿದ್ದರು :-( \]. ಆದರೇನಂತೆ ಚಿಕ್ಕಂದಿನಲ್ಲಿ
ತೆಂಗಿನಗರಿ, ಮಟ್ಟೆ , ಮತ್ತೆ ಸುತ್ತುಮುತ್ತಲಿನವರ ಹಿತ್ತಲುಗಳಲ್ಲಿ ಏನೇನು ಸಿಕ್ಕರೂ ಕದ್ದು ದೇವಸ್ತಾನದ ಮಾಳಿಗೆಯ ಮೇಲೆ ಮುಚ್ಚಿಟ್ಟು ಅದನ್ನು ನಿಧಿ ಕಾಯುವಂತೆ, ಸರದಿ ಮೇಲೆ ಕಾವಲು ಕಾಯ್ತಾ ಇದ್ದದ್ದು; ಆಚೆ ಬೀದಿ, ಈಚೆ ಬೀದಿ ಹುಡುಗರ ಜೊತೆ ಕಾಳಗ ನಡೆಸ್ತಾ ಇದ್ದದ್ದು; ಹುಣಿಸೆ ಹಣ್ಣು ಬೆಳೆ ಇದ್ದವರ ಮನೆಯಲ್ಲಿ ಹುಣಿಸೆ ಬೀಜಗಳನ್ನು ಬೇಡಿ ಸೇರುಗಟ್ಟಲೆ ತರ್ತಾ ಇದ್ದದ್ದು (ಕಾಮನನ್ನು ಸುಡುವೆಡೆ ನಾವು ಹುಡುಗಿಯರು ಇಡುತ್ತಿದ್ದ
ಹುಣಿಸೆ ಬೀಜದ ರಂಗೋಲಿ ನಮ್ಮ ಬೀದಿಯ ವೈಷಿಷ್ಟ್ಯ ಮಾತ್ರ ಅಂತ ನಾನು ಅಂದ್ಕೊಂಡಿದೀನಿ);
ಕಾಮಣ್ಣನ್ನ ಸುಡುವ ಸ್ವಲ್ಪ ಮೊದಲು, ಯಾರಾದರೊಬ್ಬ ಪಡ್ಡೆ ಹುಡುಗರು 'ರತಿ' ವೇಷದಲ್ಲಿ ಮನೆ ಮನೆಗೂ ಹೋಗಿ, " ನನ್ನ ಗಂಡ ಕೋಪಿಷ್ಟ ಈಶ್ವರನ್ನ ಕೆಣಕಿ ಸುಟ್ ಹೋದ , ಬೇಡವೋ ಮುಂ\_\_ ಮಗನೆ ಅಂದ್ರೂ ಕೇಳ್ಲಿಲ್ಲ, ನೋಡ್ರಮ್ಮ ನನ್ನ ಒಬ್ಬಂಟಿ ಮಾಡಿ ಹೋದ, ನಂಗೀಗ ಕೆಂಪು ಸೀರೆ, ಒಪ್ಪತ್ತು ಊಟ ಅವಲಕ್ಕಿ ಫಳಾರ ಇಷ್ಟೇ ಕಣ್ರಮ್ಮ (ಆಳೋ ನಾಟಕ). ಏನಾದ್ರೂ ಸಹಾಯ ಮಾಡಿ ಅಂತ ರಾಗ ರಾಗವಾಗಿ ನಕಲು ಮಾಡಿ ಹಾಡಿ ಮನೆಯವರನ್ನೆಲ್ಲ ನಗಿಸಿ, ಕಡಲೆ ಪುರಿ ಚರುಪಿಗೆ ಕಾಸು ವಸೂಲಿ ಮಾಡ್ತಾ ಇದ್ದದ್ದು; ಅವರಿಗೆ 'ರತಿ' ವೇಷಕ್ಕೆ ಬೇಕಾದ ಕೆಂಪು ಸೀರೆಯನ್ನು, ನಾವು ಹುಡುಗಿಯರು ನೆರೆಹೊರೆಯ ಮಡಿ ಅಜ್ಜಿಯರ ಸ್ಟಾಕಿನಿಂದ ಕದ್ದು ಸಪ್ಲೈ ಮಾಡ್ತಾ ಇದ್ದದ್ದು; ಈ ಸಾರ್ತಿ 'ರತಿ' ವೇಷ ಹಾಕ್ಕೊಂಡಿರೋದು ಯಾರು ಅಂತ ನಾವೆಲ್ಲಾ ಬೆಟ್ ಮಾಡ್ತಾ ಇದ್ದದ್ದು; ಪೇಟೆ ಬೀದಿಯಲ್ಲಿ ಶೆಟ್ಟರು ತಮ್ಮ ದಿನಸಿ ಅಂಗಡಿ ಖಾಲಿ ಮಾಡಿ ಕೊಡುತ್ತಿದ್ದ ಜಾಗದಲ್ಲಿ ಕಾಮ, ರತಿ, ಕೆಂಡಗಣ್ಣ ಈಶ್ವರನ ಬೊಂಬೆಗಳ ಪ್ರದರ್ಶನ, ಕಾಮನ ಹುಣ್ಣಿಮೆಯಂದು ಹುಲಿ ವೇಷ, ಒಂದೇ ಎರಡೇ, ಎಲ್ಲವೂ ಈಗಲೂ ಕಣ್ಣು ಕಟ್ಟಿದ ಹಾಗಿದೆ.
ಪ್ರತಿ ಕಾಮನ ಹಬ್ಬಕ್ಕೂ ಮನಸ್ಸು ವೀಸಾ ಗಲಾಟೆ ಇಲ್ಲದೆ ನನ್ನೂರಿನ ಕಡೆ ಹೊರಟುಬಿಡತ್ತೆ.

  

ನೀವೇ ಹೇಳಿ, ಬಣ್ಣ ಎರಚಾಡಿ ಹೋಳಿ ಅಂದುಬಿಡುವ ಹೋಳಿ ನಿಲ್ಲಬಲ್ಲದೆ ಕನ್ನಡ ಸೊಗಡಿನ ಕಾಮನ ಹಬ್ಬದ ಸೊಗಸಿನ ಮುಂದೆ?

ಶಾಮಲ

(Highlighting mine)

  

Response to this:

  

Submitted byJayalaxmi.Patilon March 12, 2009 - 11:22am

ನಾನು ಚಿಕ್ಕವಳಿದ್ದಾಗಲೂ ಇಂಥದ್ದೇ ಸಂಭ್ರಮ!! ನಾನೂ ಸಹ ಪ್ರತಿ ಹೋಳಿ ಹುಣ್ಣಿಮೆಗೆ ನನ್ನೂರಿನ ಈ ಹಬ್ಬದ ಸಡಗರವನ್ನು ತುಂಬಾ ಮಿಸ್ ಮಾಡ್ಕೊಳ್ತೀನಿ ಶಾಮಲ. ನಿಮ್ಮಲ್ಲಿ ರತಿ ಮಾತ್ರ ಮನೆ ಮನೆಗೆ ಹೋಗಿ ಗೋಳಿಟ್ಟರೆ, ನಮ್ಮೂರಲ್ಲಿ ಕಾಮದೇವನ ಹೆಣವನ್ನು ಹೊತ್ತೇ ರತಿ ದೇವಿ ತನ್ನ ಟೋಳಿ(ಗುಂಪು)ಯೊಂದಿಗೆ ಮನೆ ಮನೆಗೆ ಭೇಟಿ ಕೊಟ್ಟು ಹಾಡ್ಯಾಡಿಕೊಂಡು ಅತ್ತು ಕರೆದು ಹಣ,ಕುಳ್ಳು(ಬೆರಣಿ),ಕಟ್ಟಿಗೆ ಸಂಪಾದಿಸುವುದಲ್ಲದೇ ರಾತ್ರಿ ಮನೆ ಹಿತ್ತಲಿನಲ್ಲಿ ಪೇರಿಸಿಟ್ಟ ಕುಳ್ಳು,ಕಟ್ಟಿಗೆ, ಮನೆ ಗೇಟು(ಆಗ ಹಲವಾರು ಮನೆಗಳ ಕಾಂಪೌಂಡುಗಳಿಗೆ ಕಟ್ಟಿಗೆಯ ಗೇಟುಗಳಿರುತ್ತಿದ್ದವು)ಗಳನ್ನು ಕದ್ದುಕೊಂಡು,ಕದಿಯುವಾಗ ಸಿಕ್ಕುಬಿದ್ದು,ಒದೆ ತಿಂದು, ಆ ಒದೆಗಳಿಗೆ ಉತ್ತರ ಎಂಬಂತೆ ಮತ್ತೊಂದು ದಿನ ಅದೇ ಮನೆಯ ,ಅದೇ ಗೇಟನ್ನು ಹಟದಿಂದ ಕದ್ದುಕೊಂಡೇ ತೀರುವ ಹುಡೂಗರ ಟೋಳಿ ಹುಣ್ಣಿಮೆ ರಾತ್ರಿ ಆ ಕಾಮದೇವನ ಸಂಸ್ಕಾರ ನೆರವೇರಿಸುತ್ತಿತ್ತು. :-). ಆಗ ಬೈದದ್ದು,ಬೈಯಿಸಿಕೊಂಡಿದ್ದು, ಒದೆ ತಿಂದಿದ್ದು ಎಲ್ಲ ಮರೆತು ಓಣಿಯ ಜನರೆಲ್ಲ ಒಟ್ಟಾಗುತ್ತಿದ್ದರು. ಉಳಿದ ದಿನ ಬಾಯಿಗೆ ಕೈ ಹಚ್ಚಿದಲ್ಲಿ (ಲಬೊ ಲಬೊ ಹೊಯ್ಕೊಂಡಲ್ಲಿ) ಅನಿಷ್ಟ ಎಂದು ಪೆಟ್ಟು ಕೊಡುತ್ತಿದ್ದ ಹಿರಿಯರೇ ಈ ಹುಣ್ಣಿಮೆಗೆ ಮಾತ್ರ ಹೊಯ್ಕೊಳ್ಳಲು ೧೦೦% ರಿಯಾಯ್ತಿ ಕೊಡುತ್ತಿದ್ದರು. ಕೆಟ್ಟ ಬೈಗುಳ,ಮಾತುಗಳ ಸುರಿಮಳೆ ಹುಡುಗರ ಬಾಯಿಂದ..!ನಾವು ಹುಡುಗಿಯರು ಬಂದ ತಕ್ಷಣ ಎಲ್ಲಾ ಸ್ಟಾಪ್! ಕೆಲವು ಸಲ ತಮ್ಮ ಈ ಘನ ಕಾರ್ಯಕ್ಕೆ ನಾವುಗಳು ಅಡ್ಡಿ ಅನ್ನುವ ಕಾರಣಕ್ಕೆ ನಮ್ಮಿಂದ ತಪ್ಪಿಸಿಕೊಂಡು ತಾವಷ್ಟೆ ಕುಳ್ಳು ಕಟ್ಟಿಗೆ ಕೇಳಲು ಮನೆ ಮನೆಗೆ ಹುಡುಗರು ಹೋಗುತ್ತಿದ್ದರು. ಹಟಕ್ಕೆ ಬಿದ್ದವರಂತೆ ನಾವು ಅವರನ್ನು ಹುಡುಕಿಕೊಂಡು ಹೋಗಿ,ಅವರಿಂದ ಬೈಯಿಸಿಕೊಳ್ಳುತ್ತಲೇ ಟೋಳಿಯಲ್ಲಿ ಸೇರಿಕೊಳ್ಳುತ್ತಿದ್ದೆವು. :) ಮಾರನೆಯ ದಿನ ಬಣ್ಣ!! ಬಣ್ಣ ಆಡೋದು ಅಂದ್ರೆ ದೊಡ್ಡ ದೊಡ್ಡ ಡ್ರಮ್(ಬ್ಯಾರೆಲ್)ಗಳಲ್ಲಿ ಬಣ್ಣ ತುಂಬಿಸಿ ಕೈಗೆ ಸಿಕ್ಕವರನ್ನೆಲ್ಲಾ ಅದರಲ್ಲಿ ಅದ್ದಿ ತೆಗೆಯುತ್ತಿದ್ದರು!ನಾವು ಚಿಳ್ಳೆಮಿಳ್ಳೆಗಳಂತೂ ದೊಡ್ಡವರ ಪಾಲಿಗೆ ಕರವಸ್ತ್ರದಂತೆ.:( ಸೀದಾ ಒಂಟಿಕೈಯಲ್ಲಿ ನಮ್ಮನ್ನು ಎತ್ತಿ ಡ್ರಮ್ಮಲ್ಲಿ ಅದ್ದಿ ತೆಗೆಯುತ್ತಿದ್ದರು. ಆದರೆ ಈ ಹುಡುಗಾಟ ಎಷ್ಟೊಂದು ಕಾಳಜಿಂದ ಕೂಡಿರುತ್ತಿತ್ತೆಂದರೆ ಬಣ್ಣದ ಡ್ರಮ್ಮಲ್ಲಿ ನಮ್ಮನ್ನು ಮುಳುಗಿಸುವಾಗ ನಮ್ಮ ಮೂಗು ಮುಚ್ಚಿ ಬಣ್ಣದಲ್ಲಿ ಮುಳುಗಿಸಿ ತಕ್ಷಣ ಮೇಲೆತ್ತುತ್ತಿದ್ದರು..ನಾವು ಹೆದರಿ ಆ ಕ್ಷಣದಲ್ಲಿ ಅಳುತ್ತಿದ್ದೆವಾದರೂ ನಂತರ ದೂರದಲ್ಲಿ ನಿಂತು ಮತ್ತೊಬ್ಬರನ್ನು ಮುಳುಗಿಸುವುದನ್ನು ಕಂಡು ನಗು ಮೂಡಿ ಅತ್ತದ್ದೇ ಮರೆತು ಮತ್ತೆ ಪಿಚಕಾರಿ, ಹುಡಿ ಬಣ್ಣ ಆಡುತ್ತಾ ಮೈಮರೆವು.. ಇಲ್ಲಿ ಅದ್ಯಾವುದೂ ಇಲ್ಲ.. ಮಕ್ಕಳಿಗೆ ಇದನ್ನೆಲ್ಲಾ ವಿವರಿಸಿದರೆ "ಹೋಗಮ್ಮಾ ಅದೆಲ್ಲ ಅಸಹ್ಯ" ಅಂತಾರೆ!! ಕೇವಲ ಬಣ್ಣಕ್ಕೆ ಮಾತ್ರ ಅವರ ಸಂಭ್ರಮ ಸೀಮಿತ. ಹೋಳಿ ಹುಣ್ಣಿಮೆಯ ಹಲಗೆಯ ಬಡಿತ ನೆನೆದರೆ ಇವತ್ತಿಗೂ ಮನಸು ಸಂಭ್ರಮದ ಸಾಗರ.

  



