+++
title = "009 Nagaraj Paturi"

+++
[[Nagaraj Paturi	2017-03-12, 00:16:36 [Source](https://groups.google.com/g/bvparishat/c/RXJgBMG8xtY)]]



**वसंतोत्सव से मदनोत्सव तक**  
  
ऋतू राज बसंत के आगमन के साथ ही चारों तरफ कामदेव अपने वाण छोड़ने को आतुर हो जाते हैं मानो होली की पूर्व पीठिका तैयार की जा रही हो । संस्कृत साहित्य के नाटक चारूदत्त में कामदेवानुमान उत्सव का जिक्र है, जिसमें कामदेव का जुलूस निकाला जाता था । इसी प्रकार ‘मृच्छकटिकम्’ नाटक में भी बसंतसेना इसी प्रकार के जुलूस में भाग लेती है । एक अन्य पुस्तक वर्ष-क्रिया कौमुदी के अनुसार इसी त्योहार में सुबह गाने-बजाने, कीचड़ फेंकने के कार्य संपन्न किये जाते हैं । सायंकाल सज्जित होकर मित्रों से मिलते हैं । धम्मपद के अनुसार महामूर्खों का मेला मनाया जाता है । सात दिनों तक गालियों का आदान-प्रदान किया जाता था । भविष्य पुराण के अनुसार बसंत काल में कामदेव और रति की मूर्तियों की स्थापना और पूजा-अर्चना की जाती है । रत्नावली नामक पुस्तक में मदनपूजा का विषद है । हर्ष चरित में भी मदनोत्सव का वर्णन मिलता है ।  
  
पं. हजारी प्रसाद द्विवेदी ने भी ‘प्राचीन भारत के कलात्मक विनोद’ पुस्तक में मदन पूजा का वर्णन किया है ।दषकुमार चरित्र नामक पुस्तक में भी मदनोत्सव का वर्णन किया है । इस त्योहार पर राजा और आम नागरिक सभी बराबर हैं । संस्कृत की पुस्तक कुट्टनीमतम् में भी गणिका और वेष्याओं के साथ मदनोत्सव मनाने का विषद वर्णन है । मदनोत्सव का वर्णन कालिदास ने भी अपने ग्रंथों में किया है । ऋतुसंहार के षष्ठ सर्ग में कालदास ने बसंत का बड़ा ही मनोहारी वर्णन किया है । कुछ उदाहरण देखिए-  
  
इन दिनों कामदेव भी स्त्रियों की मदमाती आंखों की चंचलता में, उनके गालों में पीलापन, कमर में गहरापन और नितंबों में मोटापा बनकर बैठ जाता है। काम से स्त्रियां अलसा जाती हैं । मद से चलना बोलना भी कठिन हो जाता है और टेढ़ी भौंहों से चितवन कटीली जान पड़ती है। मदनोत्सव ही बाद में शांति निकेतन में गुरूदेव के सान्निध्य में दोलोत्सव के रूप में मनाया जाने लगा । कृष्ण ने रासलीला के रूप में इस उत्सव को एक नया आयाम दिया । हर गौरी राधा बन गयी । आधुनिक काल में होली का स्वरूप बिगड़ गया है मगर फिर भी होली हमारी सांस्कृतिक विरासत और लोक संस्कृति का एक प्रखर नक्षत्र है ।  

  

Read more
[here](http://pravriddhayan.blogspot.in/2014/02/blog-post_4.html)



