+++
title = "031 K S Kannan"

+++
[[K S Kannan	2017-12-08, 21:00:58 [Source](https://groups.google.com/g/bvparishat/c/ih6_T_qk3fo)]]



अत्र भवच्छब्दयोगेऽपि असीति मध्यमपुरुष एव भवति, तस्य संबोधनमात्रपरत्वात् ।

अत्रेदं तत्त्वम् – भवच्छब्दो द्विविधः संबोध्यपरः संबोधनमात्रपरश्चेति ।

सम्बोध्यपरत्वे भवच्छब्दस्य युष्मदर्थत्वाभावात् ’युष्मद्युपपदे” इत्यादिना प्राप्त्यभावात् शेषे प्रथम एव तद्योगे । यथा – ’सूते जगन्ति भवती भवती बिभर्ति जागर्ति तत्क्षयकृते भवती भवानि’ इत्यादि ।

यदा – संबोधनमात्रपरत्वं भवच्छब्दस्य तदा युष्मदर्थत्वात् मध्यमपुरुषः स्यादेव । यथा ’भवति भिक्षां देहि’ इति ।तत्र संबोधनमात्रपरत्वेऽपि ङीप्प्रत्ययः गौरादौ भवतेः प्रातिपदिकस्य पाठात् सिद्धः ।

अत एव **रक्षित** आह – ’भवतु प्रातिपदिकसामर्थ्यात् स्त्रीलिङ्ग एव भवच्छब्दस्य संबोधनमात्रपरत्वम्’ इति ।

अयमाशयः – भवच्छब्दस्य सर्वनामसु ’भवतु’ इति प्रातिपदिकग्रहणात् ’उगितश्च’ इति ङीप् सिद्ध एवेति अत्र गौरादौ पठितस्य भवच्छब्दस्य वैयर्थ्यात् स्त्रीत्व एव संबोधनमात्रपरत्वम् इति ज्ञापयतीति ।

नन्वेवं रक्षितेनैव “युष्मदस्मदोः स्त्रीपुन्नपुंसकेषु तुल्यलिङ्गत्वं, संबोधनमात्रपरत्वात् युष्मदस्मदोः, एकद्विबहुत्वपरत्वं तु संबोध्यलक्षणतया । न च लिङ्गलक्षणा, आकांक्षाभावात्” इत्युक्तम् । तद्वद्भवच्छब्दस्याप्यलिङ्गत्वं प्राप्नोतीति ।मैवं, दत्तोत्तरत्वादित्यलमतिविस्तरेण ।

यत्तु ’त्वामस्मि वच्मि विदुषाम्’ इति श्लोकव्याख्यानावसरे काव्यप्रकाशिकाटीकाकारेण भास्करेणोक्तंतदमूलमिति नोपन्यस्य दूषितम् ।

Ref: The commentary *Lakṣmīdharā* of the polymath Lakṣmīdhara on Verse 82 (*karīndrāṇāṁ* *śuṇḍān*...) of *Saundaryalaharī*, ofŚaṅkarācārya

p174 of 1969 edition, edited by Vid. N.S. Venkatanathacharya (my uncle),

published by Oriental Research Institute, Mysore.



