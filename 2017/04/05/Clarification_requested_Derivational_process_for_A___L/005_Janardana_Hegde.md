+++
title = "005 Janardana Hegde"

+++
[[Janardana Hegde	2017-04-08, 12:43:26 [Source](https://groups.google.com/g/bvparishat/c/_LWZyePIyl8)]]



कोराडावर्येण यथा उक्तं तथा ’आवश्यकम्’ इत्यत्र भावार्थकः वुञ् इति इति तु युक्तम् एव ।  
  

साधुतासाधुतानिर्णयावसरे शिष्टप्रयोगाः अपि मनसि स्थापनीयाः भवन्ति ।  
  

बालमनॊरमायां तत्त्वबोधिन्यां च ’आवश्यकत्वात्’ इत्यादयः प्रयोगाः शतशः लभ्यन्ते । तद्यथा - - तस्येदम् इत्यादौ .......ग्रहणलाभाय तदावश्यकत्वात् - बालमनोरमा (’शेषे’ इति सूत्रे)  

  
बालमनॊरमा-तत्त्वबोधिनीकारादीनां प्रयोगे असाधुतायाः आरॊपणं साहसमात्रमेव स्यात् । अतः ’आवश्यकता’पदस्य साधुत्वकथनप्रकारचिन्तनम् एव युक्तं स्यात् ।  
  
स च साधुत्वकथनप्रकारः इत्थं भवितुम् अर्हति -  
  
अवश्यंभावः आवश्यकम् । भावे वुञ् । ततः अर्श आदिभ्यः (मत्वर्थे) अचि ’आवश्यक’शब्दसिद्धिः । आवश्यकवान् इत्यर्थः फलितः । तस्मात् ’शेषाधिकारस्तावदावश्यकः’ इत्यादयः धर्मिपराः तत्त्वबोधिनीकारप्रयोगादयः सिद्धाः । इत्थं व्युत्पादितात् ’आवश्यक’शब्दात् (मत्वर्थीयाजन्तात्) त्वप्रत्यये ’आवश्यकत्वम्’ इति, तलि ’आवश्यकता" इति च सिद्धम् ।  
  
शिष्टप्रयोगाणां साधुताकथनाय एतादृशस्य मार्गस्य आश्रयणम् अपरिहार्यम् इति भाति ।  
  
शिष्टप्रयोगबाहुल्यात् अस्मदादिभिः अपि ’आवश्यकता’दिपदानि प्रयोक्तुं शक्यानि इति भाति ।  
  
  

\- जनार्दन हेगडे

