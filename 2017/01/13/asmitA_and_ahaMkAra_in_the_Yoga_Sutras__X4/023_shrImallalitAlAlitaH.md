+++
title = "023 श्रीमल्ललितालालितः"

+++
[[श्रीमल्ललितालालितः	2017-01-20, 20:42:20 [Source](https://groups.google.com/g/bvparishat/c/X4CoM5OPmHw)]]



On Sun, 15 Jan 2017 at 01:24 Siddhartha Krishna \<[vedab...@gmail.com]()\> wrote:  

> 
> > भगवन्, >
> “तस्य हेतुरविद्या” इति सूत्रणादविद्यायाः कारणत्वाद्, अस्मितायाश्च > द्रष्टृदृश्ययोः संयोगरूपायास्तत्कार्यत्वान्नैक्यापत्तिरिति > निश्चप्रचमेव। >
> 

  

इदं न सम्यक् ।

मया हि अविद्यास्मितारागद्वेषाभिनिवेशाः क्लेशाः इतिसूत्रे पृथग्गणनानुपपत्त्यैव तयोर्भेदः साधितः । तत्र च अविद्यापदेन अनात्मन्यात्मत्वभ्रमः अस्मितापदेन च उक्तभ्रमविषयोभेदो वा आत्मन्यात्मत्वभ्रमो वा गृह्यते ।

तस्य हेतुरविद्या इतिसूत्रं तु नाविद्यास्मितयोर्भेदसाधनायालं , तत्पदेन पूर्व्वसूत्रोक्तदृग्दृश्यसंयोगप्रयोजकबुद्धिपुरुषसंयोगस्यैवोपादानेपि स संयोगो नोक्तान्यतररूपास्मितात्मकः किन्तु तत्तदाकारवृत्तौ प्रतिफलनात्मक एव । न हि अन्तःकरणे यः प्रतिबिम्बः तस्य जीवत्वव्यवहारोपपादकत्ववत् वृत्तिप्रतिफलितस्यापि उक्तोपपादकत्वमस्ति ; न वा जीवत्वोपपादकस्यैव विषयप्रकाशप्रयोजकत्वमपि । इति ।



> 
> > तथापि कथमविद्याकार्यभूताया मोहापरपर्यायाया क्लेशात्मिकाया अस्मिताया > द्वितीयपादोक्ताया – अस्मितामात्रसंप्रज्ञातघटितयाऽस्मितया > प्रथमपादसप्तदशसूत्रोक्तया, अस्मितामात्रसमापन्ने > ज्योतिष्मतीत्यपरपर्यायाऽस्मितामात्रप्रवृत्तिमति चित्ते घटितयाऽस्मितया > तत्रैव षट्त्रिंषत्तमसूत्रोक्तया वा सहैक्यं, तथा > महत्तत्त्वकार्येणाहंकारतत्त्वेन योगाभ्युपगतपञ्चविंशतितत्त्वान्तर्गतेन > च सहैक्यमिति नावबुद्ध्यते । >
> 

  

अयमत्र क्लेशो यद् भवता कथमैक्यम् इत्याक्षिपतापि तत्र हेतुर्नोच्यते । कस्मादभेदो न सम्भवति इत्यत्र हेतुर्वाच्यः खलु । अन्यथा भवन्मनसि किमस्ति इति कथं ज्ञातुं शक्यते । न हि निर्म्मूला शङ्का भवति । तत्र कोटिद्वयोपस्थितिः सप्रमाणा निरूपणीया ।

अनुक्ते तु हेतौ भवता मया यथोहितं यत् समाधिविषयत्वमात्रं भवता क्लेशत्वविरुद्धमभ्युपगम्यत इति तदानुकूल्येन समाधानमपि व्याप्त्यभावात्मकं प्रतिपादितमेव । यत्र यत्र समाधिविशेषालम्बनत्वं तत्र तत्र क्लेशत्वाभाव इतिनियमस्यामूलत्वात् क्लेशात्मास्मिताया अस्मितामात्रानुगतसमाध्यवलम्बनत्वे न बाधकं किमपि इत्यभेद एव समर्थितो भवति ।



> 
> > संविदिति पदस्याध्याहर्तव्यत्वकथनेन क्लेशास्मितायाः संप्रज्ञाताङ्गत्वेन > ज्योतिष्मतीप्रवृत्त्यङ्गत्वेन च पठितया तयैव सहैकत्वम्, अहंकारेण च > सहैकत्वं वैशारदीकारसम्मतमेव भवता निरूप्यत इति प्रतिभाति, तथापि > “अस्मिताऽत्र नाहंकारः, किन्त्वात्मतत्त्वम्” (वा० यो०सू० १.३६) इति > वार्तिककारोक्तरीत्या तु नेदं संगच्छत इति प्रतिभाति। >
> 

  

संविद् इतिपदाध्याहारस्य दोषत्वाभिधानेन मया दृग्दर्शनशक्त्योरेकात्मतेवास्मिता इतिसूत्रवार्त्तिकस्य दुष्टतैव प्रतिपादिता । तत्राभेदप्रतिपादनं मया न कृतम् ।

  

प्रथमषट्त्रिंशे तु वार्त्तिकव्याख्यानमन्यथैव । तस्य वैशारद्यैकवाक्यता नान्वेष्टव्या । तत्र च कस्य मतं समीचीनम् इत्यन्यैव वार्त्ता । अत एव मयोक्तं मतसङ्करं विनैव विचारः कर्त्तव्य इति ।

यदि आग्रहविशेषवशाद् वार्त्तिकस्यापि वैशारद्यविरोधः प्रदर्शनीयस्तर्हि तदपि शक्यमेव । तथा हि -

अस्मितात्र नाहङ्कार इत्यनेन विषयवेदनानुस्यूताहङ्कारस्यैव भाष्यस्थास्मितापदानुपस्थाप्यत्वं सूच्यते , न तु अहङ्कारतत्त्वस्य अस्मि-ता-मात्रस्य । द्विविधो ह्यहङ्कारः प्रागुक्तो भोजव्याख्यानानुकूल्येन ; तत्र विषयवेदनाननुस्यूतस्याहङ्कारस्यास्मितामात्रस्यैव द्वितीयविशोकज्योतिष्मत्प्रवृत्तिमच्चित्तालम्बनत्वमत्रोच्यते ।

इति ।

वार्त्तिकदूषणमीत्थं -

न हि अस्मितापदस्य सूत्रेणैव परिभाषितस्य त्याग उचितः सति सम्भवे ; प्रकृतत्यागाप्रकृतकल्पनस्य गुरुत्वेन दुष्टत्वात् ।

न वा पाञ्चशिखवचनमप्यत्र विरुद्धं , तत्राप्यात्मपदस्यास्मितामात्रार्थकत्वात् । न च आत्मपदस्यास्मितापदसमानार्थकता नास्ति इति वाच्यं ; वार्त्तिककारेणैव तयोः पर्य्यायताया उक्तत्वात् ।

किञ्च प्रकृतग्रन्थानुकूल्येनैव शास्त्रान्तरवाक्यन्युदाहर्त्तव्यानि ; न च पाञ्चशिखवचनमेकशास्त्रतार्हं , न वा तत्स्थात्मपदानुरोधेनात्रैकवाक्याभङ्गः समीचीन इति ।

किञ्च भाष्यकारेणैवास्मितापदस्याव्याख्यातत्वेन शास्त्रप्रसिद्ध एव पदार्थो ग्राह्यः , तत्समर्थनायैव च तैः पाञ्चशिखवचनस्यानीतत्वात् तत्रात्मपदमस्मितासमानार्थकम् इत्यपि निश्चीयते ।

किञ्च वार्त्तिककारेण अस्मितापदेनाहङ्कारस्याग्रहणमुपपादयितुं न कश्चन हेतुः प्रदर्शितः । न हि अन्वययोग्योपि पदार्थो न गृह्यते । तथा च वार्त्तिकमत्र दुष्टमेव ।  

इति ।



> 
> > “तमणुमात्रमात्मानमनुविद्यास्मीत्येवं तावत्संप्रजानीत” इति (यो०सू० > १.३६) भाष्योद्धृतेन पाञ्चशिखसूत्रेणाऽस्मितामात्रसमापन्नस्य > चित्तस्यात्मतत्त्वानुवेदनसंज्ञापकेन तदेव तु वैशारदीकारमतं कथं संगच्छत > इति तु चिन्तनीयम्॥ >
> 

  

अस्मितामात्रसमापत्तिपदेन विषयवेदनाननुगताहङ्कारस्यैव चित्तालम्बनत्वमुक्तं , फलमपि तदनुकूलम् अस्मितामात्रसमापत्तिरूपम् इति । न तत्र किमपि विरुद्धम् ।



> 
> > वस्तुतस्तु वेदान्तोक्तरीत्या व्यष्टिसमष्टिभेदेनाहंकारद्वैविध्यस्य > स्वीकृतत्वात् पाञ्चशिखसूत्रे समष्ट्यहंकारास्पद आत्मैव “ज्ञानमात्मनि > महतिनियच्छेद्” इति श्रुत्युक्तो हिरण्यगर्भापरपर्यायो ग्राह्य इति > प्रतिभाति, तथा च तत्र (१.३६ इत्यत्र) “आत्मानम् = अहंकारास्पदम्” इति > वैशारदीकारोक्तमपि समष्ट्यहंकारास्पदमिति व्याख्यानेन संगच्छते॥ >
> 

  

इदं सर्व्वं मतसङ्करापादकमनिष्टम् ।

इत्थमेव योगसूत्रव्याख्यानमिष्टञ्चेत् सा न योगसम्प्रदायानुगता भवति ।

अत एव अवहेलनीया ।

वेदान्तिनस्तु वेदोक्तयोगानुष्ठानरसिकाः कदाचित् योगसूत्राण्यन्यथाकुर्व्वन्त्येव ; विद्यारण्यादिभिर्वेदानुकूल्येन जीवन्मुक्तिविवेकादौ तथा व्याख्यानात् । तथापि तदादाय नात्र विवादः कर्त्तव्यः ; प्रस्थानान्तरत्वात् ।

किञ्च व्यष्टिसमष्टिविभागस्य योगिभिरङ्गीकारे प्रमाणं वाच्यम् । तद्विनाग्रे कल्पनं व्यर्थं ; कपोलकल्पितत्वात् ।

  

> 
> > तथाच प्रथमपादोक्ते अस्मिते महत्तत्त्वापरपर्याय-समष्ट्यहंकाराभिन्ने, > द्वितीयपादोक्ता क्लेशान्तर्गता चास्मिता वेदान्ते चिज्जडग्रन्थिरूपेण > व्याख्यातेन महत्तत्त्वकार्येण व्यष्ट्यहंकारेणाभिन्ना – इति प्रतिभाति॥ >
> 

  

यावत् अहङ्कारस्य समष्टिव्यष्टिभेदे प्रमाणं नोच्यते तावत् इदं व्यर्थम् ।

न हि वेदान्तेपि ईश्वरस्याहङ्कारोङ्गीक्रियते । अविद्ययैव कार्य्यनिर्व्वाहात् । तद्विना कस्यचिदप्यर्थस्यानुपपत्तेरभावात् ।



> 
> > अस्मिताऽहंकारयोरेकत्वे तु “अस्मितालक्षणोऽहंकार” इति (३.४७ इत्यत्र) > भाष्यमेव प्रमाणम्॥ >
> 

  

अत्र अस्मितापदेन प्रत्ययविशेषो गृहीत इति नात्राभेद उक्त इति ज्ञेयम् । न हि अस्मि इतिप्रत्यय एव अस्मिता अहङ्कारो वा ।

  

  

  

  

इतोग्रे यदुक्तं तत्र यद् वक्तव्यं तदनन्तरं वक्ष्यते ।



