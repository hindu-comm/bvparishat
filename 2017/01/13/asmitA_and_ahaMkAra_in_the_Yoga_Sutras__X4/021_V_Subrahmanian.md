+++
title = "021 V Subrahmanian"

+++
[[V Subrahmanian	2017-01-15, 13:13:07 [Source](https://groups.google.com/g/bvparishat/c/X4CoM5OPmHw)]]



अत्र विवेकचूखामणिग्रन्ते अहमः बहुविधया प्रयोगदर्शनं परामृश्यते । तद्यथा -

  

![Inline image 1](https://groups.google.com/group/bvparishat/attach/1338f31b3038ce/image.png?part=0.2&view=1)  

![Inline image 3](https://groups.google.com/group/bvparishat/attach/1338f31b3038ce/image.png?part=0.1&view=1)  

  

अत्र द्रष्टुं शक्यते यत्, देहे, देहे च जीवे च, तथा शुद्धात्मनि अहंधीः जायते इति । पूर्वद्वये तदहंबुद्धिः अशुद्धा तथा पश्चादात्मनि तदहंबुद्धिः शुद्धा इति विवेकः । उभयत्र अहंशब्देन अस्मिता एव ग्राह्या इति निश्चप्रचम् ।

  

उत्तरश्लोके तद्वाख्याने च तस्याहंबुद्धेः कस्मान्निष्कास्य कुत्र स्थापयितव्यं इत्यपि उपदिश्यते -

  

![Inline image 4](https://groups.google.com/group/bvparishat/attach/1338f31b3038ce/image.png?part=0.3&view=1)

  

एवं च अस्मितायाः शुद्दत्वाशुद्दत्वभेदेन द्वेधा प्रयोगः शास्त्रान्तरे दृश्यते । उपनिषत्स्वपि एषा रीतिः स्पष्टमवगन्तुं शक्यते । तद्यथा नारदः स्वीयबद्धावस्थां ब्रूते -

  

सोऽहं भगवो मन्‍त्रविदे*वास्मि* नात्मविच्छ्रुतं ह्येव मे भगवद्दृशेभ्यस्तरति शोकमात्मविदिति *सोऽहं भगवः शोचामि* तं मा भगवाञ्छोकस्य पारं तारयत्विति (छा.उप.७.१.३) इत्यत्र ।

  

इयमेवावस्था यदा अध्यात्मयोगानुष्ठानानन्तरं अपरोक्षज्ञानतां प्राप्नोति
तदा एवं परामृश्यते । यथा बृहदारण्यकोपनिषदि १.४.१० इत्यत्र -  

  

ब्रह्म वा इदमग्र आसीत्तदात्मानमेवावेत् । अहं ब्रह्मा*स्मीति ।* तस्मात्तत्सर्वमभवत्........य एवं वेदाहं ब्रह्मा*स्मीति* स इदं सर्वं भवति’ इति च ।  

  

एवं च एकैवास्मिता उभयविधं प्रयुज्यते एकेनैव पुरुषेण अवस्थाभेदेन । एतदेवाद्वैतशास्त्रे शोधिताशोधिताहंपदार्थत्वेनोच्यते । अत्राशोधितास्मिता देहेन्द्रियादौ तद्धर्मेषु च तादात्म्याध्यासेन अहंकारत्वमाप्नोति । पश्चाद्विवेकोदये च शुद्धात्मन्यभेदबुद्धिं प्राप्य ब्रह्माहमित्यपि व्यवहारमाप्नोति ।

  

पञ्चदश्यां श्रीविद्यारण्यश्रीचरणाः काकाक्षिन्यायमाश्रित्य एकस्यैव ज्ञानिनः द्वेधाऽपि स्वविषयकव्यवहारमुदाहरन्ति । ’अहम् आगच्छामि, तिष्ठामि, ’ इत्यादिस्थले स्वं देहादौ बुद्धिपूर्वकं तादात्म्येन व्यवहरति । यदा ’सर्वोऽहम् शिवोऽहम्, निरञ्जनोऽहम्’ इत्याद्यनुसन्धानकाले स्वं शुद्धे आत्मन्येकताबुद्ध्या व्याहरति ।

  

अनयैव दिशा योगशास्त्रेऽपि अस्मिता बन्धकत्वेन, क्लेशकारणत्वेन उच्यते तथा तद्वैपरीत्येन अक्लेशकरत्वेन शुद्धत्वेन च अन्यत्र उच्यते इति वक्तुं
शक्यते, अविरोधेन । श्रीशंकरभगवत्पादानां सूत्रभाष्यस्थ- वाक्यमेकमुदाहृत्य विरमामि -

  

पूर्वसिद्धकर्तृत्वभोक्तृत्वविपरीतं हि त्रिष्वपि कालेष्वकर्तृत्वाभोक्तृत्वस्वरूपं *ब्रह्माहमस्मि,* नेतः पूर्वमपि कर्ता भोक्ता वा *अहमासम्,* नेदानीम्, नापि भविष्यत्काले — इति ब्रह्मविदवगच्छति ; एवमेव च मोक्ष उपपद्यते ; ४.१.२३. इति ।

  

यदा पूर्वं कर्ताहमित्यनुभवः आसीत् पश्चात्तद्वैपरीत्येन अकर्तृब्रह्माहम- स्मीत्यनुभवो जातः । 

  

इति

सुब्रह्मण्यशर्मा

  

> 
> >   
> > > 
> > > >   
> > > > > 
> > > > > > 
> > > > 
> > 
> > 
> > 
> > 
> > 

> 
> > 
> > --  
> You received this message because you are subscribed to the Google > Groups "भारतीयविद्वत्परिषत्" group.  
> > 
> > 

> 
> > 
> > To unsubscribe from this group and stop receiving emails from it, send > an email to [bvparishat+unsubscribe@googlegroups.com](). >
> 
> > 



