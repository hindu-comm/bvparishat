+++
title = "044 Rakesh Das"

+++
[[Rakesh Das	2017-09-21, 10:50:09 [Source](https://groups.google.com/g/bvparishat/c/ydIBaqbs9qY)]]



यथोद्देशं संज्ञापरिभाषं कार्यकालं संज्ञापरिभाषम् इति परिभाषयोः विचारः कर्तव्य इति भाति मे। अत्र तावत् संज्ञाविषयको विचार एव अपेक्षितः। यथोद्देशपक्षे स्वदेशे सामान्यतो वाक्यार्थबोधे जाते, विधिदेशे गृहीतशक्तिस्मरणेन विधिनैकवाक्यतया वाक्यार्थबोधः। तत्र नियमेनोत्थिताकाङ्क्षाया अभावात् विधिशास्त्राणां स्वसंस्काराय संज्ञासूत्र-स्थानो-पस्थितिर्नास्ति इति तात्पर्यम्। कार्यकालपक्षे च संज्ञानां स्वदेशे वाक्यार्थबोधो न भवति अपि च विधिदेशे वाक्यैकवाक्यतया बोधः।

अत्र चेदमप्यवधेयं यत्, आकडारीयसंज्ञानां कारकाधिकारस्थानां च यथोद्देशपक्ष एव भवति न तु कार्यकालपक्षः। तेन यथोद्देशपक्षे अपि सपादसप्ताध्यायीगतसंज्ञा जातशक्तिस्मरणेन त्रिपाद्यां प्रवर्तते। अन्यथा परेश्च घाङ्कयोः, पदस्येत्यादौ अनिष्टप्रसक्तिः। अत एव भाष्यकारः त्रिपाद्यां परिभाषाणाम् एव अप्रवृत्तिम् आशङ्क्य (न संज्ञानां) कार्यकालं संज्ञापरिभाषम् इति उपस्थापयति। इदं कैयटस्य मतम्।

नागेशस्य मते तु, यथोद्देशपक्षे इव कार्यकालपक्षे अपि संज्ञानां स्वदेशे वाक्यार्थबोधो भवत्येव। पक्षद्वयस्य विशेषस्तु यथोद्देशपक्षे स्मृतया शक्त्या अर्थबोधः। कार्यकालपक्षे च विधिशास्त्रेण संज्ञाशास्त्रस्याकर्षणं भवति इति।

एवं च यथोद्देशपक्षे कार्यकालपक्षे च नागेशमते कैयटमते च त्रिपाद्यां संज्ञासूत्राणां प्रवृत्तिः सिध्यत्येव। भाष्यमते तु त्रिपाद्यां संज्ञापरिभाषाणां नाप्रवृत्तिः।

एतेन ससजुषो रुः इति सूत्रे रोः उकारस्य इत्संज्ञाया अप्रवृत्तिशङ्का निरस्ता।

सम्प्रत्यवशिष्यते लोपविधेरप्रवृत्तिशङ्का। अत्र हि सतो हि कार्यिणः कार्येण भवितव्यम् इति न्यायेन सत्यामित्संज्ञायां लोपेनावश्यं भाव्यम्।

यथा न मु ने इति सूत्रेण इङ्गितेन चेष्टितेन निमिषितेन महता वा सूत्रनिबन्धनेन आचार्याणाम् अभिप्रायो लक्ष्यते तथैवात्रापि साधनीयम्।

इत्संज्ञालोपयोः असिद्धत्वाशङ्कां प्रतिपादयद्भिर्दीक्षितपादैस्तु तुष्यतुदुर्जनन्यायेनाशङ्का उपस्थापिता अथवा इत्संज्ञायाः सिद्धत्वेऽपि लोपस्य असिद्धत्वाकाङ्क्षया पक्षोऽयं दर्शित इति मे मतिः।



इत्थं सश्रद्धं निवेदयति**  
राकेश दाशः**

**Rakesh Das**  
Asst. Professor  
Dept. of Sanskrit Studies  
Ramakrishna Mission Vivekananda University  
Belur Math Howrah.  
  
वंशीविभूषितकरान्नवनीरदाभात्  
पीताम्बरादरुणबिम्बफलाधरोष्ठात्।  
पूर्णेन्दुसुन्दरमुखादरविन्दनेत्रात्  
कृष्णात्परं किमपि तत्त्वमहं न जाने।।  
भारत माता की जय

