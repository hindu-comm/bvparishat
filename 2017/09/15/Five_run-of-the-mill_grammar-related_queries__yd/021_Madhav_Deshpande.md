+++
title = "021 Madhav Deshpande"

+++
[[Madhav Deshpande	2017-09-18, 07:41:29 [Source](https://groups.google.com/g/bvparishat/c/ydIBaqbs9qY)]]



यदि पाणिनि: "रषाभ्याम्", "उरण् रपर:", "ससजुषो रु:" इत्यादिषु सर्वेषु सूत्रेषु केवलरेफोच्चारणं कुर्यात्, तर्हि कार्यभेदं दर्शयितुं न शक्नुयात् । तस्मात् भेददर्शनाय क्वचिदकारं क्वचिदुकारं प्रयुज्य कार्यभेदं स साधयति । "अतो रो:" इत्यनेन न सर्वोऽपि रेफो निर्दिश्यते, अपि तु "ससजुषो रु:" इत्यनेन विहित एव निर्दिश्यते । एतत् प्रयोजनमुकारस्य भवत्या निर्दिष्टं वर्तत एव । यद्ययमुकारो नागेशाभिप्रायमनुसृत्य इत्संज्ञां लभेत, तर्हि तस्य लोप: सिध्येत् । किन्तु उदित्वात् उदित्त्वप्रयुक्तानि कार्यान्तराण्यपि प्राप्येरन्, इति धिया सर्वेषां उच्चारणार्थानां मुखसुखार्थानामित्संज्ञा व्याख्याकारै: प्रायशो न क्रियते । एतेषामनुनासिकोच्चारणं स्वयं पाणिनिना कृतं न वेति वयं न जानीम: । "प्रतिज्ञानुनासिक्या: पाणिनीया:" इति वचनात् व्याख्यानमेव यद्यपि शरणं, तथापि मम मतेन पतञ्जलिरेतेषामनुनासिकत्वमित्संज्ञां च न प्रतिपादयति । नागेशाभिप्रायस्तु चिन्तनीय एवेति मे मति: ।

  

माधव देशपांडे

कॅंबेल्, कॅलिफोर्निया, यू. एस्. ए.



