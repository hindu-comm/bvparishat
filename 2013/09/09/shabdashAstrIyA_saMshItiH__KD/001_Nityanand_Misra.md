+++
title = "001 Nityanand Misra"

+++
[[Nityanand Misra	2013-09-11, 00:10:57 [Source](https://groups.google.com/g/bvparishat/c/KDAYjA_t9ns)]]



  
  
On Monday, September 9, 2013 6:52:25 PM UTC+8, HAREKRUSHNA PATTAJOSHI wrote:

> 
> > नमस्कृत्य विदुषो ब्रुवे- **अप्पूरणीप्रमाण्योः** इति > सूत्रोदाहरणप्रदर्शनावसरे **स्त्रीप्रमाणः** इति कौमुदीकृतोचे। **स्त्री > प्रमाणी यस्य** इति विग्रहवाक्यमपि तस्य प्रदर्शितम् । तत्र प्रमाणशब्दः > करणल्युडन्तः। करणल्युडन्तस्य विशेष्यनिघ्नतया स्त्रियां ङीपि प्रमाणी > इति। (तदुक्तं प्रकृतसूत्रे शेखरे-**प्रमाणीति।** करणे ल्युट्, तदन्तस्य > विशेष्यनिघ्नतया ङीप् इति) अत्रेयं जिज्ञासा - > **प्रत्यक्षानुमानोपमानशब्दाः प्रमाणानि** इत्यादौ > **नपुंसकमनपुंसकेन....**(१.२.६९) इत्याद्युपपत्तौ सत्यामपि **वेदाः > प्रमाणमि**त्यत्र करणल्युडन्तत्वेन कथं **प्रमाणशब्दस्य नपुंसकत्वम् **ॽ > **यत्र विशेष्यवाचकपदोत्तरविभक्तितात्पर्यविषय-संख्याविरुद्धसंख्याया > अविवक्षितत्वं तत्र विशेष्यविशेषणपदयोः समानवचनकत्वनियमः** इति > व्युत्पत्तिवादोदिता भट्टाचार्यगीः समानवचनकत्वविषयिणी, न तु > समानलिङ्गकत्वनियामिका । एवमत्र कः समाधिरिति समुद्यतां सुधीभिरिति ।  
> > 

  

अयि भो महाभाष्यप्रमाणाः

“प्रमाण” इति शब्दस्त्रिभिः सूत्रैर्निष्पादयितुं शक्यते।

1.  प्रथमपक्षे करणे ल्युट् प्रत्ययः विहितः। करणाधिकरणयोश्च (पा.सू.
    ३-३-११७) इति सूत्रेण। करणल्युडन्तशब्दोऽयं “विशेष्यनिघ्नः”। एष
    करणल्युडन्तशब्द एव भगवता पाणिनिना “अप्पूरणीप्रमाण्योः” (पा.सू.
    ५-४-११६) इति सूत्रे समस्तरूपे पठितः। पूरणी च प्रमाणी च
    पूरणीप्रमाण्यौ तयोः पूरणीप्रमाण्योः। एतस्यैव शब्दस्योदाहरणानि
    प्रादर्शिषत वैयाकरणैः – “स्त्री प्रमाणी यस्य स स्त्रीप्रमाणः”,
    “पुरुषः प्रमाणो यस्याः सा पुरुषप्रमाणा”, “फलं प्रमाणं यस्य
    तत्फलप्रमाणम्” - इत्यादिविग्रहेषु। 2.  द्वितीयपक्षे भावे ल्युट् प्रत्ययः विहितः। ल्युट् च (पा.सू. ३-३-११५)
    इति सूत्रेण। सूत्रेऽस्मिन् नपुंसके भावे क्तः (पा.सू. ३-३-११४)
    इत्यस्मात्सूत्रात् “नपुंसके भावे” इति पदे अनुवर्त्येते। अत एवायं
    भावल्युडन्तशब्दो न “विशेष्यनिघ्नः” अपितु “नियतनपुंसकलिङ्गः”।
    एतादृशानि विशेषणानि “अजहल्लिङ्गानि” कथ्यन्ते। अजहल्लिङ्गविशेषणानि
    स्वलिङ्गं न जहति। यथा “अविवेकः परमापदां पदम्” (कि. २-३०) इत्यत्र
    सत्यपि “अविवेकः” इति पुल्लिङ्गविशेष्ये “पदम्” इति विशेषणं
    नपुंसकलिङ्गे विद्यते। 3.  तृतीयपक्षे कर्तरि ल्युट् प्रत्ययः विहितः। कृत्यल्युटः बहुलम्
    (पा.सू. ३-३-११३) इति सूत्रेण। अयमपि कर्तृल्युडन्तशब्दोऽजहल्लिङ्गो
    (नियतनपुंसकलिङ्गः) नियतैकवचनश्च। अत एव मेदिनीकोशकाराः प्राहुः -
    प्रमाणं नित्यमर्यादाशास्त्रेषु सत्यवादिनि। इयत्तायां च हेतौ च
    क्लीबैकत्वे प्रमातरि॥ “प्रमातरि” इत्यर्थे प्रमाणशब्दः “क्लीबैकत्वे”
    प्रसिद्धः।

“वेदाः प्रमाणम्” इत्यत्र भावल्युडन्तः कर्तृल्युडन्तो वा प्रमाणशब्दः प्रयुक्तः। भावल्युडन्तपक्षे “वेदा ज्ञानम्” इत्यर्थः। कर्तृल्युडन्तपक्षे “वेदाः प्रमातारः” इत्यर्थः। अत्र विशेष्यविशेषणयोः समानलिङ्गत्वं न। अजहल्लिङ्गत्वात्। एवमेव “स्मृतयः प्रमाणम्”, “प्रमाणं प्राणनिलयः प्राणभृत्प्राणजीवनः” (विष्णुसहस्रनाम १०३), “सतां हि सन्देहपदेषु प्रमाणमन्तःकरणप्रवृत्तयः” (शकुन्तलानाटके १-२०) इत्यादिषु भावल्युडन्तः कर्तृल्युडन्तो वा प्रमाणशब्दः प्रयुक्तः।

“वेदाः प्रमाणा येषां ते वेदप्रमाणा ब्राह्मणाः” इत्यत्र करणल्युडन्तः प्रमाणशब्दः प्रयुक्तः। अत्र विशेष्यविशेषणयोः समानलिङ्गत्वम्। विशेष्यनिघ्नत्वात्। विशेष्यवाचकपदोत्तरविभक्तितात्पर्यविषयसङ्ख्याविरुद्ध-सङ्ख्याया अविवक्षितत्वात्समानवचनकत्वञ्च।

प्रमाणशब्दस्य विशेष्यनिघ्नताया अनित्यत्वादेव “अमरकोषे” तृतीयकाण्डे “नानार्थवर्गे” पठितोऽयं शब्दो न हि “विशेष्यनिघ्नवर्गे”। यतो हि क्वचित्स शब्दो विशेष्यनिघ्नो भवति (यदा करणे ल्युट्प्रत्ययो विहितः) क्वचित्स नियतनपुंसकलिङ्गः (यदा भावे कर्तरि वा ल्युट्प्रत्ययो विहितः)।

इति गुरूणां वशंवदस्य गौतमान्वयस्य मिश्रनित्यानन्दस्य

PS: Excuse any typos/mistakes in the above. If the doubt is resolved, you may please say "स्थितोऽस्मि गतसन्देहः". :)

