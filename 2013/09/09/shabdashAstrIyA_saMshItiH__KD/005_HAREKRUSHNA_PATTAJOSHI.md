+++
title = "005 HAREKRUSHNA PATTAJOSHI"

+++
[[HAREKRUSHNA PATTAJOSHI	2013-09-14, 18:13:14 [Source](https://groups.google.com/g/bvparishat/c/KDAYjA_t9ns)]]



नमो नित्यानन्दमहोदयाय प्रदायेदमुच्यते - यन्नाहं **स्थितोऽस्मि गतसन्देहः**, अपि तु **स्थितोऽस्मि स्थितसन्देह** इति । कारणं तत्राधस्तादुपस्थाप्यते । तथाहि - **वेदाः प्रमाणम्** इत्यत्र प्रमाणशब्दो न भावल्युडन्तो नापि कर्तृल्युडन्तः । स च करणल्युडन्त एव । अत्र पक्षे व्युत्पत्तिवादस्य शास्त्रार्थकलाटीका द्रष्टव्या । तत्र ह्युक्तं - **प्रमीयतेऽनेनेति प्रमाणम् करणे ल्युट् प्रमितिकरणं प्रमाणम् प्रमितिकरणतावन्तो वेदा इति फलितार्थ** इति ।

किञ्च यदि तत्र प्रमाणशब्दः करणातिरिक्तार्थकल्युडन्तस्तर्हि गादाधरी पङ्क्तिरियं कथं संगता भवेत् ॽ सा च पङ्क्तिरित्थमस्ति - **वेदाः प्रमाणम् इत्यत्र च विशेषणपदोत्तरविभक्त्या बहुत्वविरुद्धमेकत्वं विवक्षितम् , तच्च प्रकृत्यर्थतावच्छेदके प्रमितिकरणत्वेऽन्वेति । शाब्दप्रमाकरणत्वं च शब्दत्वावच्छिन्नं यावच्छब्दनिष्ठमेकमेवेति नायोग्यता** इति ।

प्रमाणशब्दस्य विशेष्यनिघ्नताया अनित्यत्वे तस्य नानार्थवर्गे पाठो ज्ञापक इत्यत्र किंप्रमाणम् ॽ अथवा भवदुक्तं कुत्रापि कोषकारैरुक्तं किम् ॽ

**अप्पूरणीप्रमाण्योः** इति सूत्रस्य त्रीणि उदाहरणानि प्रदर्शितानि । **प्रमाण्यन्ताद् बहुव्रीहेरप् सामासान्तः स्यात्** इति सूत्रार्थे स्त्रीप्रमाणः इति उदाहरणं संगच्छते । पुरुषप्रमाणा, फलप्रमाणम् इत्युदाहरणद्वयं वैयाकरणैः कुत्र तस्य सूत्रस्य प्रादर्शि इति कृपया निवेदयन्तु इति शम् ।



