+++
title = "000 HAREKRUSHNA PATTAJOSHI"

+++
[[HAREKRUSHNA PATTAJOSHI	2013-09-06, 18:07:36 [Source](https://groups.google.com/g/bvparishat/c/gMEyLo2DVLM)]]



काव्यमीमांसायां श्रीराजशेखरेण तृतीयाध्याये काव्यपुरुषोत्पत्तिप्रसङ्गे - मा निषाद प्रतिष्ठां त्वमगमः शाश्वतीः समाः। यत्क्रौञ्चमिथुनादेकमवधीः काममोहितम् ।। इति श्लोकोपन्यासोपक्रमं कुर्वता प्रोक्तं - सापि (वग्देव्यपि)..........प्राचेतसायापि महर्षये निभृतं सच्छन्दांसि वचांसि प्रायच्छत्। अनुप्रेषितश्च स तया *निषादनिहतसहचरीकं क्रौञ्चयुवानं* करुणक्रेङ्कारया गिरा क्रन्दन्तमुदीक्ष्य शोकवान् श्लोकमुज्जगाद इति। अत्रेयं विचिकित्सा - यत्क्रौञ्चमिथुनादेकमवधीः काममोहितम् - इत्ययमंशः राजशेखरानुसारं कथं संगच्छेत ॽ तद्दिशा तु यत्क्रौञ्चमिथुनादेकामवधीः काममोहिताम् इति स्यात् खलु । नहि वाल्मीकीयं पद्यं राजशेखरदिशा परिवर्तयितुं शक्यते। अपि च वाल्मीकीयं पद्यं रामपरतया व्याख्यातं वलोक्यते। तत्र काममोहितं रावणं विशस्य विश्वे विश्रुतयशाः बभूव राम इति गम्यते। राजशेखरीयपद्यानुसारं मन्दोदरीं जघान राम इत्यर्थान्तरप्रसङ्ग आपतति। नहि मन्दोदरी आसीत्काममोहिता। न च तां निहत्य रामः कृतकृत्यः संजात इति विदन्ति विदितवेदितव्याः। एवं तर्हि कथमत्र समाधानमिति वदन्तु विद्वांसः कृपया इति संप्रार्थ्यते इति।  

