+++
title = "010 Nityanand Misra"

+++
[[Nityanand Misra	2013-06-01, 10:16:54 [Source](https://groups.google.com/g/bvparishat/c/7V0RBy4umD8)]]



  
Agree with Dr. Bhattacharya. प्रतिमा in this context means comparison or similitude. Hence the word अप्रतिम which means incomparable. I would like to quote the following from my Gurudeva's commentary on Śvetāśvataropaniṣad 4-19.  
  

नैनमूर्ध्वं न तिर्यञ्चं न मध्ये परिजग्रभत्।

न तस्य प्रतिमा अस्ति यस्यनाम महद्यश:।। ४-१९ ।।

एनं दिग्देशकालाद्यनवच्छिन्नत्वादाद्यन्तमध्यरहितत्वाच्चाखण्डमनन्तमनवयवमचिन्त्यमव्यपदेशमव्यवहार्यलक्षणमव्यक्तमेकमजन्मानमूर्ध्वमुपरि साकेतादौ वर्तमानमपि स्वर्महस्तपोजनः सत्यनिवासः सकलोऽपि ब्रह्मर्षिसमूहो न परिजग्रभन्न परिष्कृत्य ग्रहीतुं शक्नोति। तिर्यञ्च वक्रं चलन्तमपि न ग्रहीतुं शक्नोति। एवं मध्ये भूर्लोके मध्यतो वा न ग्रहीतुं शक्नोति। ऊर्ध्वं हि साकेतलोकः। तिर्यगन्तरीक्षम्। रविकिरणानां तिर्यगेव दृष्टिगोचरत्वात्। अतएव माघकाव्ये “गतं तिरश्चीनमनूरुसारथेः” (शि.व. १-२)। एवं मध्ये भूर्लोकः। अतिगहनत्वात्पातालस्य चर्चा न हि। अथ सर्वतोग्रहणानर्हत्वेऽपि सादृश्येन ग्रहीतुं शक्यत इत्यत आह नेत्यादि। तस्य परमात्मनः प्रतिमा प्रतिमानं सादृश्यं नास्ति न विद्यते यस्य भगवतो नाम श्रीरामाद्यभिधानं यशः कीर्तिश्च महन्महनीयम्। ‘‘यस्य नाम महद्यश:’’ इति श्रुत्या भगवदवतारवादोऽपि सूचितः। यत्तु “न तस्य प्रतिमा अस्ति” इति मन्त्रेण भगवतो मूर्तिपूजानिषेधं परिकल्पयन्ति तत्तु सन्निपातग्रस्तानां प्रलपितमिव प्रकरणमत्रत्यमनालोचयतां कुमनीषितं न श्रद्धेयम्। अत्रत्य “प्रतिमा”पदं सादृश्यपरम्। अथ प्रतिमाशब्दस्य सादृश्यार्थे किं मानम्। “यस्य नाम महद्यश:” इतीहत्यश्रुतिसकलमेव परमं प्रमाणम्। न खलु शरीररहितस्य नामयशसी महती भवतः। “सर्वतः पाणिपादं तत्” (श्वे.उ. ३-१६)। ननु “अपाणिपादो जवनो ग्रहीता” (श्वे.उ. ३-१९) इत्यादि श्रुतौ भगवतो रूपराहित्यमस्तीति चेत्। मैवम्। तत्र “अनपेक्ष्य पाणिपादः” इति व्याख्यानेनादोषात्। वस्तुतस्त्वेनमूर्ध्वं साकेतादौ श्रीरामादिरूपं तिर्यञ्च तिर्यग्गमनं मत्स्याद्यवतारं मध्ये मानुषे लोके समागतं श्रीरामकृष्णान्यतरं न परिजग्रभन्न कोऽपि परिश्रान्तोऽपि ग्रहीतुं शक्नोति।

(श्वेताश्वतरोपनिषदि श्रीराघवकृपाभाष्ये ४-१९)



