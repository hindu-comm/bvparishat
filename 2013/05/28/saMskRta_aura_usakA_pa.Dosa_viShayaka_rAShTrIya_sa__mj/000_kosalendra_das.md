+++
title = "000 kosalendra das"

+++
[[kosalendra das	2013-05-28, 15:47:57 [Source](https://groups.google.com/g/bvparishat/c/mjAQyngochw)]]



'संस्कृत और उसका पड़ोस' विषयक राष्ट्रीय संगोष्ठी 15-16 जून को  

  
राजस्थान संस्कृत अकादमी और रामानंद आध्यात्मिक सेवा समिति, जयपुर की और से  
द्विदिवसीय राष्ट्रीय संगोष्ठी 15-16 जून, 2013 को जयपुर में आयोजित होनी है.  
इस राष्ट्रीय संगोष्ठी में 4 सत्र आयोजित होने है-  
१. उपक्रम सत्र  
कर्मकांडी संस्कृत बनाम शास्त्रीय संस्कृत  
२. मध्य सत्र  
संस्कृत बनाम हिंदी  
३. उद्यम सत्र  
भारतीय अर्थ व्यवस्था  
ऋण बनाम दान  
४. उत्तर सत्र  
संस्कृत में मनोरंजन  
नीरस बनाम सरस

  

राष्ट्रीय संगोष्ठी 'संस्कृत और उसका पड़ोस' की पूर्व प्रस्तावना वरिष्ठ विद्वान् श्री ज्ञानेश उपाध्याय की लेखनी से---  

उपक्रम सत्र  
कर्मकाण्डी संस्कृत बनाम शास्त्रीय संस्कृत

विषय व्याख्या एवं प्रेरणा :

आज विश्व में अधिकतर कर्मकाण्डी संस्कृत सेवक दक्षिणा केन्द्रित हो गए हैं और अधिकतर शास्त्रीय संस्कृत सेवक वेतन-भत्ता केन्द्रित। संस्कृत संसार में दोनों प्रकार के सेवकों ने एक दूसरे के बारे में सोचना छोड़-सा दिया है। कर्मकाण्डी पंडित व्यावहारिकता और साधारणीकरण में जुटे हैं, तो शास्त्रीय पंडित सैद्धांतिकी और विशिष्टीकरण में। मोटे तौर पर संस्कृत के ये दो द्वीप हैं, जिनके मध्य का सेतु जर्जर है, फलस्वरूप संस्कृत के अंदर और बाहर भी आवाजाही बाधित हो रही है। हमारे राष्ट्र में शास्त्रीय संस्कृत के सेवक भले कम हों, किन्तु कर्मकाण्डी संस्कृत के सेवक प्रत्येक नगर-ग्राम में विराजमान हैं। यह संस्कृत की ही व्यापक शक्ति है, किन्तु यह इतनी बिखर गई है कि संस्कृत के प्रति जनरुचि का विकास नहीं कर पा रही है। वस्तुत: संस्कृत न स्वयं को पूर्ण योगदान दे पा रही है और न अपने पड़ोस को। संस्कृत की अथाह रस-प्रेम-भक्ति से राष्ट्र वंचित है। आम जन को आभास होता है कि पुलिस बल (अर्थात कर्मकाण्डी संस्कृत सेवक) अशक्त-लाचार-निम्नस्तरीय है, अत: सैन्य बल (अर्थात शास्त्रीय संस्कृत सेवक) भी कमोबेश वैसा ही होगा।  
कुछ संभव विचारणीय प्रश्न  
- कर्मकाण्डी संस्कृत और शास्त्रीय संस्कृत के परस्पर सम्बंधों की क्या स्थिति है?  
- दोनों पक्ष परस्पर कितने साथ हैं और कितने भिन्न?  
- क्या कर्मकाण्डी संस्कृत सेवकों की निम्नस्तरीय गुणवत्ता ने ही संस्कृत के प्रसार-उत्थान को सुस्त किया है?  
- शास्त्रीय संस्कृत सेवकों ने क्या कभी कर्मकाण्डी संस्कृत क्षेत्र में सुधार पर विचार व कार्य किया है?  
- संस्कृत के व्यापक विकास में दोनों पक्ष एक दूसरे की कैसे और क्या सहायता कर सकते हैं?  
- कर्मकाण्डी संस्कृत की क्या विशेषताएं हैं, जिनसे समाज सीख सकता है?  
- शास्त्रीय संस्कृत की क्या विशेषताएं हैं, जिनसे समाज सीख सकता है?  
-----------------  
मध्य सत्र  
संस्कृत बनाम हिन्दी  
विषय व्याख्या एवं प्रेरणा : संस्कृत और हिन्दी के परस्पर सम्बंधों का क्षेत्र विशाल है। हिन्दी पट्टी के सारे प्रदेशों में संस्कृत शब्दों की ध्वनियों से सबका सामना होता है। कभी दोनों भाषाएं संग चलती हैं, तो कभी एक दूसरे पर हँसती हैं, तो कभी ऐसे लड़ पड़ती हैं, मानो एक दूसरे का सामना कभी नहीं करेंगी। दोनों ने साथ बैठकर कभी भी भारत में किसी सांस्कृतिक-सामाजिक आंदोलन के बारे में नहीं सोचा है। दोनों के मध्य सदा ही कामचलाऊ और अवसरवादी सम्बंध रहे हैं। दोनों भाषाओं के बीच गहन संवाद-सम्पर्क-समन्वय होता, तो संभव है - दोनों ही भाषाएं मिलकर विश्व को मार्ग दिखातीं एवं भारत अब तक विश्व गुरु की भूमिका में प्रतिष्ठित हो गया होता। दोनों की एकता के अभाव में आज इस राष्ट्र के कई स्वप्न अधूरे हैं। बहुसंख्य हिन्दीभाषी नहीं जानते कि संस्कृत का अथाह ज्ञान कोष कैसे-कैसे रत्नों से परिपूर्ण है। संस्कृत में कैसी-कैसी अकाट्य परिभाषाएं हैं, तर्क, ज्ञान, शब्द, अर्थ, भाव और बोध हैं। हिन्दी लाचार होकर अंग्रेजी के क्षेत्र में अपना ठौर खोजती-भटकती है, जबकि संस्कृत के विस्तृत जनपद में अनगिनत विशाल महल सूने पड़े हैं।  
कुछ संभव विचारणीय प्रश्न  
- हिन्दी और संस्कृत के परस्पर सम्बंधों की क्या स्थिति है?  
- क्या दोनों भाषाओं का मेल कभी नहीं हो सकता?  
- दोनों के सम्बंधों में प्रगाढ़ता लाने के लिए कहां, कैसे प्रयास शुरू होने चाहिए?  
- हिन्दी की क्या विशेषताएं हैं, जिनसे संस्कृत सीख सकती है?  
- संस्कृत की क्या विशेषताएं हैं, जिनसे हिन्दी को सीखना चाहिए?  
- हिन्दी समाज संस्कृत के लिए क्या कर सकता है?  
- संस्कृत के समाज को हिन्दी के लिए क्या करना चाहिए?  
-----------  
उद्यम सत्र  
भारतीय अर्थव्यवस्था  
ऋण बनाम दान  
विषय व्याख्या व प्रेरणा : एक ओर, भारतीय विचारक चार्वाक हैं, जो ऋण तंत्र के आदि प्रवर्तक माने जाते हैं। आज विश्व में सर्वाधिक प्रचलित पूंजीवाद में ऋण की भूमिका सबसे महत्वपूर्ण है। दूसरी ओर, दान की भी उतनी ही बड़ी महिमा है, आस्तिक दर्शन और वेदांत ने दान के महत्व को पुरजोर स्थापित किया। भारत में पूरी एक समाज व्यवस्था और यहां तक कि राजनीति भी दान भरोसे चलती है। दान न हो, तो सारे धर्म-कर्म, राज-कर्म बाधित हो जाएं। कुछ चिंताजनक पक्ष भी हैं। अत्यधिक ऋण कुप्रबंधन से अमरीका में जब महामंदी आई, तो उसने सबको सोचने पर विवश कर दिया कि ऋण उचित है या अनुचित, ऋण हो, तो कितना हो? अत्यधिक ऋण धूर्त बना सकता है, तो अत्यधिक दान भी शिथिल बना देता है। दान पर जीने वाले साधु-संतों को अर्थव्यवस्था पर बोझ मानने वालों की संख्या बढ़ती जा रही है, दूसरी ओर, बड़े-बड़े उद्योगपति भी ऋण लेते हैं, लौटाते नहीं, किन्तु उन्हें कभी बोझ नहीं माना जाता। अर्थात आज ऋण को दान की तुलना में अधिक सम्मान प्राप्त है, अर्थात चार्वाक की व्यवस्था पूरी त्वरा के साथ चल निकली है और दान का दर्शन तर्क गंवाने लगा है।  
  
- चार्वाक क्या चाहते थे, उन्होंने ऋण का गुणगान क्यों किया?  
- आस्तिक दर्शन में दान की महिमा का गुणगान क्यों किया गया?  
- आज भारतीय अर्थव्यवस्था ऋण से पीडि़त है या दान से?  
- भारतीय जनमानस के अधिकतम अनुकूल क्या है - ऋण या दान?  
- आचार्य चाणक्य का अर्थशास्त्र ऋण और दान के बारे में क्या कहता है?  
- क्या भारतीय राज्य ने ऋण और दान, दोनों का ही कुप्रबंधन किया है?  
- संस्कृत में वर्णित अर्थ या धन विद्या आज भारतीय अर्थव्यवस्था की कैसी सहायता कर सकती है?  
---------------------  
समाधान सत्र  
संस्कृत में मनोरंजन  
सरस बनाम नीरस  
विषय व्याख्या एवं प्रेरणा : यह मान लिया गया है कि संस्कृत में मनोरंजन अनुपस्थित है। यह बहुत धीर-गंभीर, ऋषि-मुनियों की भाषा है, इसमें सामान्य व रोजमर्रा के वार्तालाप असंभव हैं। कहते हैं, यह देवभाषा है, तो क्या देवभाषा नीरस हो सकती है? राष्ट्र में मनोरंजन की मुख्यधारा से संस्कृत काफी दूर है, हालांकि विशेष रूप से हिंसा के दृश्यों में गीता के श्लोकों की ध्वनियों की सहायता से भव्यता भरने की चेष्टा होती है। संस्कृत के नाटकों का प्रदर्शन कठिन होता जा रहा है, उन्हें हास्य का माध्यम बनाया जाने लगा है। महाकवि कालिदास, भवभूति, भास, दंडी, वाल्मीकि इत्यादि का रस सागर अपने स्थान पर प्रतिक्षारत है। कभी सरस रहा होगा सबकुछ, परन्तु अब आधुनिक काल में संस्कृत की सरसता से व्यापक समाज वंचित है। जबकि कोई ऐसी कला नहीं, जिसमें संस्कृत में शास्त्र न रचा गया हो। नृत्य, संगीत, गीत, अभिनय व अन्य प्रत्येक प्रकार की अमूर्त और मूर्त कलाओं पर संस्कृत रचनाएं शिखर पर दृष्टिगोचर होती हैं। संस्कृत मंत्रों का बाजार तो बढ़ा, किन्तु मनोरंजन का बाजार सिमट गया। यह अनुचित धारणा बन गई है कि संस्कृत एक बोझिल और नीरस भाषा है।  
  
- क्या संस्कृत का रस सागर सूख गया है? क्या उसमें से रस भरकर दूसरों को चखाने वालों की कमी हो गई है?  
- हर तरह की कलाओं के बारे में समझ बढ़ाने में संस्कृत की सहायता लेना क्यों आवश्यक है?  
- भरत मुनि अभिनय कला के आदि प्रवर्तक हैं, किन्तु वे क्यों व्यापक रूप से याद नहीं किए जाते?  
- आज संस्कृत में मनोरंजन की क्या स्थिति है? मनोरंजन की किन विधाओं में ज्यादा काम हो रहा है?  
- संस्कृत की मनोरंजक रचनाओं का व्यापक प्रचार-प्रसार क्यों नहीं हो रहा है?  
- क्या संस्कृत के अहंकार और आत्ममोह ने उसे अलग-थलग कर दिया है?  
- व्यापक समाज में संस्कृत की सरसता बढ़ाने के लिए क्या उपाय किए जा सकते हैं?

संगोष्ठी की विस्तृत रूपरेखा संलग्न है.  

इस संगोष्टी के विषय में अधिक जानकारी हेतु यहाँ संपर्क किया जा सकता है-  
शास्त्री कोसलेंद्रदास  
92143 16999  

  
  

  

--  
Shastri Kosalendradas  

  
  

