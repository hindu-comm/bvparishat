+++
title = "002 ललितालालितः श्रीमान्"

+++
[[ललितालालितः श्रीमान्	2013-07-01, 11:17:27 [Source](https://groups.google.com/g/bvparishat/c/rPq9RbHoQ_s)]]



शाङ्करभाष्यपञ्चपादिकाविवरणे तत्प्रमेयसङ्ग्रहादिषु तावत् ज्ञानक्रिययोर्भेदसाधनप्रसङ्गे यदुक्तं तत्कथमपि क्रियास्वरूपव्यावर्त्तकं स्यात् इत्यत्र लिख्यते :

ज्ञानक्रिययोर्भेदस्य वार्त्तैव मुधा । क्रियाया निरूपणासम्भवात् । तथा च प्रतियोगिनिरूपणासम्भवेन ज्ञाने भेदसाधनमसम्भवि । इति चेत् ।

ननु कथं क्रियानिरूपणासम्भवः । चलतीतिप्रत्यक्षविषयत्वेन तन्निरूपणसम्भवात् । इति चेत् ।

न । संयोगविभागपरम्पराव्यतिरेकेण विलक्षणक्रियाया अदर्शनात् ; सा परम्परैव तदधीनसिद्धिः , न तु विलक्षणा काचित् क्रिया ।

कोऽर्थः ।

संयोगविभागपरम्परावत्स्वेव चलतीतिप्रयोगदर्शनम् । चलतीतिप्रत्ययश्च क्रियाविषयत्वेनाभिमतं व्यतिरिक्तक्रियासमर्थकानाम् इति । अतः चलतीतिप्रत्ययविषयेषु संयोगविभागपरम्परामात्रस्य दर्शनात् , तन्मात्रविषयत्वेन चलतीतिप्रत्ययसिद्धिः - इति ; न विलक्षणक्रियासाधनसम्भवः ।

ननु संयोगविभागापचयमात्रं न तत्प्रत्ययगोचरः । तथात्वे स्थाणौ श्येनसंयोगविभागवति सः स्यात् । इति चेत् ।

न । स्वदेशसंयोगविभागापचयस्यैव तद्विषयत्वम् - इत्यस्य विवक्षितत्वात् । तथा च , श्येनस्य स्थाण्वाश्रयत्वाभावात् , न तत्संयोगविभागयोः चलतीतिप्रत्ययः ।

ननु तथापि नभसि विहरमाणे श्येनादौ चलतीतिप्रत्ययः कथम् । तत्राश्रयसंयोगविभागस्यादर्शनात् । इति चेत् ।

अवच्छिन्नाकाशस्यैव तद्देशत्वाद् । तथा च , स्वावच्छिन्नाकाशसंयोगविभागदर्शनादेव तस्मिन् चलतीतिधीरुपपन्ना । न व्यतिरिक्तक्रियासिद्धिरुक्तप्रत्ययबलाद् इति भावः ।

ननु संयोगविभागप्रत्ययोऽनुयोगिप्रतियोगनोस्साक्षात्कारमपेक्षते । स च यद्यपि श्येनादौ सम्भवति ; तथापि बहुलान्धकारावृते आकाशेऽप्रतीयमाने संयोगविभागाप्रतीतौ कथं खद्योते चलतीतिज्ञानं स्यात् । इति । अत एव संयोगविभागव्यतिरेकिणी काचित् क्रियैव चलतीतिधीसिद्धा सम्भाविता । तस्याश्च ज्ञानाद्भेदोपपादनमपि नायुक्तम् ।



इत्थं विलक्षणा क्रिया साधिता चलतीतिप्रत्ययविषयत्वेनैव । सा च संयोगविभागव्यतिरिक्ता तद्धेतुभूता च । व्यापार एव तस्याः स्वरूपम् इति तु अन्यतो गम्यते ।



तस्या नित्यानुमेयत्वम् इति प्राभाकराः । वेदान्तिनस्तु अनुमेयत्वे न नियमः , पादादौ क्रियायाः प्रत्यक्षत्वात् ।



न्यायकोशे तु –

धात्वर्थः क्रिया । स च धातूपनीतफलानुकूलसजातीयविजातीयव्यापारप्रचयात्मकः । अत्र मतभेदेन केषाञ्चित् फलविशिष्टो व्यापारः क्रिया । केषाञ्चिन्मते फलस्य स्वतन्त्रमेव क्रियात्वं व्यापारेण सह ।

क्रिया च भावना । सा च भावना फलजनकस्य व्यापार एव । साऽपि साध्यैव । इत्यन्ये वैयाकरणाः । अत्र भर्तृहरिः – व्यापारो भावना सैवोत्पादना सैव च क्रिया इति प्रमाणम् ।

संयोगविभागानुकूलं चलनात्मकं कर्म्म इत्यन्ये । संयोगभिन्नत्वे सति संयोगासमवायिकारणत्वम् इति परिष्कारः ।



यत्किमपि भवतु । सर्व्वथापि पक्षद्वयमेवात्र क्रिया फलव्यतिरिक्ता न वा इति । इति सारः ।

**श्रीमल्ललितालालितः**

[www.lalitaalaalitah.com](http://www.lalitaalaalitah.com)





--  
निराशीर्निर्ममो भूत्वा युध्यस्व विगतज्वरः।। (भ.गी.)  
---  
You received this message because you are subscribed to the Google Groups "भारतीयविद्वत्परिषत्" group.  
To unsubscribe from this group and stop receiving emails from it, send an email to [bvparishat+...@googlegroups.com]().  
To post to this group, send email to [bvpar...@googlegroups.com]().  
Visit this group at <http://groups.google.com/group/bvparishat>.  
For more options, visit <https://groups.google.com/groups/opt_out>.  
  


