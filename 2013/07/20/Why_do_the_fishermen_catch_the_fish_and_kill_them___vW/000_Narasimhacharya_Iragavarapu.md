+++
title = "000 Narasimhacharya Iragavarapu"

+++
[[Narasimhacharya Iragavarapu	2013-07-20, 23:12:12 [Source](https://groups.google.com/g/bvparishat/c/vWj_quqSZ64)]]



प्रिय विद्वत्सुहृदः,

सादरम्प्रणम्य। लोके अद्भुतानि सङ्घटनानि दृश्यन्ते।तेषां सर्वेषां कारणं वेदवाङ्मये दृश्यते।मत्स्याः रात्रिरिति दिवा इति

विवक्षां विना धीवरैः बध्यन्ते।"बध्यन्ते निपुणैरगाधसलिलान्मत्स्याः समुद्रादपी"त्युक्त्वा भर्तृहरिकवीन्द्रः"कालो हि

व्यसनप्रसारितकरो गृह्णाति दूरादपी"ति चिन्तयित्वा विधिलिखितं तत्कर्मेति तृप्तोऽभवत्।परन्तु,तद्विधिलिखितं न।

वेदवाङ्मयमेवं कथयति-----

श्रुतिः॥ अग्ने स्त्रयो ज्यायाग्ंसो भ्रातर आस न्ते देवेभ्यो हव्यं वहन्तः प्रामीयन्त,सोऽग्नि

   रबिभे दित्थं वा वस्य आर्ति मारिष्यतीति स निलायत,सोऽपः प्राविश त्तं देवताः प्रैषमैच्छन् तं

   मत्स्यः प्राब्रवीत्त मशपद्धिया, धिया त्वा वध्यासु र्यो मा प्रावोच इति,तस्मान्मत्स्यं धिया धीया

   घ्नन्ति शप्तो हि।     (वेदसाररत्नावळ्याम्---रचयिता-ब्रह्मश्री उप्पुलूरि गणपतिशास्त्रिमहोदयाः)

(तात्पर्यम्) देवतानां कृते हवींषि वहतः अग्नेः सोदराः त्रयः आसन्।ते निरन्तरं देवताभ्यः हवींषि वहन्तः तद्वहन

जनितश्रमेण क्रमशः मृता अभवन्।ततः अग्निः 'हविर्वहनमेव सोदराणां मृतेः कारणमिति निश्चित्य,हविर्वहनेन स्वस्यापि

सैव गतिर्भवेदिति भीतोऽभवत्।सः तत्कार्यादात्मानं निवारयितुमुदकेषु निगूहित आसीत्।देवैरग्निः कुत्रापि न दृष्टः।तदा

ते देवाः अग्निमन्वेष्टुं प्रयतन्ते स्म।तत्प्रयत्नं जानन् उदकेषु स्थितो मत्स्य एकः अग्नेः वृत्तान्तं देवेभ्यः निवेदितवान्।

तदा अग्निः तन्मत्स्यमुद्दिश्य "हे मत्स्य! प्राणरक्षणाय उदकेषु निगूहितं मां निष्करुणं देवेभ्यो मम वृत्तान्तं निवेदित

वानसि।अतः धीवरैः विना कालनियमं नक्तं-दिवं निहता भवन्त्वि"ति मत्स्यजातिं शप्तवान्।

एवमग्नेः शापेन निरन्तरं मत्स्याः 'नक्तमिति दिवा इति विवक्षां विना बध्यन्ते हन्यन्ते च।

अभिवाद्य,

ऐवियन्।

  

  

  

