+++
title = "001 Nityanand Misra"

+++
[[Nityanand Misra	2013-06-27, 03:39:20 [Source](https://groups.google.com/g/bvparishat/c/Qnn5LO9QQak)]]



  
  
On Thursday, June 27, 2013 12:27:01 AM UTC+8, Viswaja S.nair wrote:

> 
> > 
> > 
> > 
> > नमस्ते आचार्याः,  
> > 
> > पुनानम् इति शब्दस्य निष्पत्तिः कथमिति ज्ञातुमिच्छामि\|  
> पूञ् पवने इति धातुः भवति किल?  
>   
> > 
> > 
> > 

  

'पूञ् पवने' (धा.पा. 9-14) इत्युभयपदी धातुः क्र्यादिगणे पठितः. तस्मादेव शानजन्तरूपमिदम्



पुल्लिङ्गे 'पुनीत इति पुनानस्तं पुनानम्' इति द्वितीयैकवचनरूपम्

नपुंसकलिङ्गे 'पुनीत इति पुनानं तत्पुनानम्' इति प्रथमैकवचनरूपं द्वितीयैकवचनरूपं च



पूञ् -\> 1-3-3 हलन्त्यम् -\> ञकारस्येत्संज्ञा -\>1-3-9 तस्य लोपः -\> अनुबन्धलोपः -\> पू -\> 3-4-69 लः कर्मणि च भावे चाकर्मकेभ्यः -\> 3-2-123 वर्तमाने लट् -\> पू लट् -\> 3-2-124 लटः शतृशानचावप्रथमासमानाधिकरणे -\> पू शानच् -\> 3-4-113 तिङ्शित्सार्वधातुकम् -\> शानचः सार्वधातुकसंज्ञा -\> 1-3-8 लशक्वतद्धिते, 1-3-3 हलन्त्यम् -\> शकारचकारयोरित्संज्ञा -\>1-3-9 तस्य लोपः -\> अनुबन्धलोपः -\> पू आन -\> 7-3-80 प्वादीनां ह्रस्वः -\> 1-1-52 अलोऽन्त्यस्य -\> 1-1-50 स्थानेऽन्तरतमः -\> उकारादेशः -\> पु आन -\> 3-1-81 क्र्यादिभ्यः श्ना -\> पू श्ना आन -\> 1-3-8 लशक्वतद्धिते -\> शकारस्येत्संज्ञा -\> 1-3-9 तस्य लोपः -\> अनुबन्धलोपः -\> पु ना आन -\> पुना आन -\> 6-1-101 अकः सवर्णे दीर्घः -\> दीर्घैकादेशः -\> पुनान -\> 1-2-46 कृत्तद्धितसमासाश्च -\>प्रातिपदिकसंज्ञा -\> 4-1-2 स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाम्ङ्योस्सुप्‌



पुल्लिङ्गे नपुंसकलिङ्गे च द्वितीयैकवचनविवक्षायाम् -\> पुनान अम् -\> 6-1-107 अमि पूर्वः -\> पूर्वरूपैकादेशः -\> पुनानम्

नपुंसकलिङ्गे प्रथमैकवचनविवक्षायाम् -\> पुनान सुँ -\> 7-1-24 अतोऽम् \[स्वमोर्नपुंसकात्\] -\> पुनान अम् -\> 6-1-107 अमि पूर्वः -\> पूर्वरूपैकादेशः -\> पुनानम्

  

उदाहरणानि

यूयं नृलोके बत भूरिभागा लोकं पुनाना मुनयोऽभियन्ति।

येषां गृहानावसतीति साक्षाद्गूढं परं ब्रह्म मनुष्यलिङ्‌गम् ॥ श्रीमद्भागवते ७-१५-७५ ॥

पश्चाद्गतस्तीर्थगुरुं स पुष्करं पुंसः पुराणस्य कलांशविग्रहः।

लोकं पुनानः पदपद्मरेणुभी रेमेंऽशुमालीव स रेणुकासुतः॥ श्रीभार्गवराघवीये ७-९६ ॥

पुण्यारण्ये वरेण्ये लसदवनितलात्सीरफालाग्रपूतात्

प्रादुर्भूता स्वभासा विगलिततमसा द्योतयन्ती दिगन्तम्।

सौन्दर्याढ्या सुशीला गुणगणनिलया चित्रकूटं पुनाना

चित्तं नीता विनीता सुरगणमहिता श्रेयसे मेऽस्तु सीता॥ श्रीभार्गवराघवीये १४-८४ ॥

