+++
title = "005 Hnbhat B.R."

+++
[[Hnbhat B.R.	2013-08-18, 17:02:21 [Source](https://groups.google.com/g/bvparishat/c/1TGkn-zxwFM)]]



2013/8/17 vishnu namboodiri k \<[ushavis...@gmail.com]()\>  

> किं भोः, शरदमिति द्वितीयान्तं, शरदृतुमित्यर्थः। अधिपूर्वकस्य स्थाधातोः > प्रयोगे कर्मसंज्ञा अत्र शरदः, अतः द्वितीया । यथा शरत्काले जनः भवति तथा > इत्याशयः । पूर्णमेव श्लोकं प्रदर्शयतु।। अस्तु , कुशलं वा।--विष्णुः, > नम्पूतिरिः।।  
> > 
> > 
> >   
> > 
> > 

  

अभिवर्षति यो ऽनुपालयन् विधिबीजानि विवेकवारिणा /

स सदा फलशालिनीं क्रियां शरदं लोक इवाधितिष्ठति // कितातार्जुनीयं २।३१ //

  

इति संपूर्णः श्लोकः।  
  

पूर्वतनः श्लोकाद् व्यतिरेकं दर्शयति =

  

सहसा विदधीत न क्रियामविवेकः परमापदां पदम् /

वृणते हि विमृश्यकारिणं गुणलुब्धाः स्वयमेव सम्पदः // कितातार्जुनीयं २।३० //

  

विमृश्यकारी यः क्रियामधितिष्ठति, सा क्रिया सदा फलशालिनी भवतीत्यनेन दर्शयति ---

  

स सदा फलशालिनीं क्रियां शरदं लोक इवाधितिष्ठति //

  

इत्यनेन। शरत्क्रिययोः तुल्यविशेषणानि। विधयः बीजानीव इत्युपमितसमासः। शरदं लोक इवेति वाक्यगतोपमानुरोधात्।

  

विवेको वारीव इति च, तेन। विवेकवारिणेति च। इति पूर्वस्माद्व्यतिरेकः, अविवेकस्य परमास्पदत्वात्।

  

अनुपालयन् = प्रतीक्षमाणः सन्, रक्षन्निति यावत् प्रतिबन्धादिभिः प्रतिरोधो यथा स्यात्, तथा सर्वदा जागरूकः सन्,

  

अभिवर्षति = सिञ्चति।

  

फलशालिनीम् - क्रियासाध्यफलवतीमिति क्रियापक्षे।

शरत्पक्षे, सस्यशालिनीमिति।

  

"सस्ये हेतुकृते फलम्" इत्यमरः।

  

लोक इव शरदमिव क्रियामधितिष्ठति। इति संपूर्णा वाक्यगतोपमा।

  

सदाशब्देन, अविवेकिनस्तु क्रियायां फलसिद्धिर्यादृच्छिकी, विवेकिनः विमृश्यकारिणा विधिविहितविधानानुसारिणा नियता एव फलसिद्धिरिति, न कदाचिद् फलं क्रियां व्यभिचरतीति तात्पर्यम्।

  

अत्र फलशब्देन सस्य-हेतुकृतफलयोरभेदाध्यवसायात् श्लेषमूलातिशयोक्तिरिति मल्लिनाथसूरिः। तदनुप्राणिता चोपमा इत्यपि।

  

"अधिशीङ्स्थासां कर्म"(१।४।४६) इत्युभयत्र अधिकरणे कर्मसंज्ञायाम्, द्वितीया, यथोक्तं विष्णुनम्बूदिरिमहोदयैः।

  

लोको यथोक्तकरणेन सस्यशालिनीं शरदमधितिष्ठति, तथा स फलवतीं क्रियामधितिष्ठतीति फलाव्यभिचारित्वं विवेककारिणः सूच्यते।

  

