+++
title = "004 subrahmanyam korada"

+++
[[subrahmanyam korada	2013-04-22, 23:28:00 [Source](https://groups.google.com/g/bvparishat/c/Wc_gvFegOGk)]]



नमो विद्वद्भ्यः

  

प्रिया न्याय्या वृत्तिर्मलिनमसुभङ्गे’प्यसुकरं

त्वसन्तो नाभ्यर्थ्याः सुहृदपि न याच्यः कृशधनः।

विपद्युच्चैः स्थैर्यं पदमनुविधेयं च महतां

सतां केनोद्दिष्टं विषममसिधाराव्रतमिदम् ?

  

व्याख्यानम् --

  

अवतारिका -

सुजनपद्धतौ संप्रति कविः सतां जीवनम् सर्वदा एकाग्रतानेयत्वात् असिधाराव्रतसदृशम् इति आह -

  

न्यायादनपेता न्याय्या नीतिसहिता , ’धर्मपथ्यर्थन्य्यादनपेते’ (4-4-92) इति यत्प्रत्ययः, वृत्तिः वर्तनम् , ’वृत्तिर्वर्तनजीवने’ इत्यमरः , प्रिया इष्टा , नतु इतरा , ’इगुपधाप्रीकिरः कः’ (3-1-135) इति कः , ’अचि श्नुधातु ..." (6-4-77) इति इयङ् , विशेष्यनिघ्नो’यम्

  

,’न्याय्यात्पथः प्रविचलन्ति पदं न धीराः’ इति तेषामेव धीरशब्दवाच्यत्वात् ,

  

असुभङ्गे’पि प्राणभये’पि , अन्यदा किमुत ? मलिनं मलिनकर्म, असुकरम् अकर्तव्यम् , ’ईषद्दुस्सुषु कृच्छ्राकृच्छ्रार्थेषु खल्’ (3-3-126) इति खल्प्रत्ययः , नञ्समासः ।

  

असन्तः कुहकाः नाभ्यर्च्याः कस्मिंश्चिदपि विषये नैव प्रार्थनीयाः , किन्तु सन्त एव प्रार्थ्याः , ’अर्हे कृत्यतृचश्च’ (3-3-169), ’कृत्यल्युटो बहुलम्’ (3-3-113) इति यत् ।

  

’याच्ञा मोघा वरमधिगुणे नाधमे लब्धकामा’

  

सतां धनं साधुभिरेव भुज्यते दुरात्मभिर्दुश्चरितात्मनां धनम् ।

शुकादयश्चूतफलानि भुञ्जते भवन्ति निम्बाः खलु काकभोजनाः॥ इत्यभियुक्तोक्तेः।

  

अत्र पादादौ तुशब्दप्रयोगः प्रौढ्या - ’ न पादादौ खल्वादयः’ इति वामनः।

  

सुहृदपि प्राणमित्रमपि , किमुतान्यः ? ’ सुहृद्दुर्हृदौ मित्रामित्रयोः’ (5-4-150) इति निपातनात् साधुः , कृशधनः निर्धनः न याच्यः याचितुं न योग्यः , पूर्ववत् अर्हार्थे यत्।

  

’स्वस्त्यस्तु ते निर्गलिताम्बुगर्भं शरद्घनं नार्दति चातको’पि’ इत्यभियुक्तोक्तेः अनुचितत्वाद् इत्यर्थः।

  

विपदि संकटे’पि उच्चैः स्थैर्यं धैर्यं न तु भयं , ’विपदि धैर्यमथाभ्युदये क्षमा’ इत्युक्तत्वात्।

  

,महताम् अनुविधेयं अनुकूलं पदं व्यवसितम् , ’पदं व्यवसितित्राणस्थानलक्षांघ्रिवस्तुषु’ इत्यमरः।

  

इतीदम् एतत् विषमम् अत्यन्तदुष्करम् असिधाराव्रतम् इव व्रतम् सतां केनोद्दिष्टम् ? न केनापि इत्यर्थः । स्वतः सिद्धत्वात् ।

  

असिधाराव्रतम् --

युवा युवत्या सार्धं यन्मुग्धभर्तृवदाचरेत् । अन्तर्निवृत्तसङ्गः स्यादसिधाराव्रतं हि तत् ॥ इति यादवः।

अथवा सर्वदा एकाग्रतया विधेयत्वात् अत्यन्तकष्टतरो’यं व्यवहार इत्यर्थः।

  

शिखरिणी वृत्तम् ।

  

धन्यो’स्मि

  

  

  



--  
Prof.Korada Subrahmanyam  
Professor of Sanskrit,  
CALTS,  
University of Hyderabad 500046  
Ph:09866110741(R),91-40-23010741,040-23133660(O)  
  
  
  
  

