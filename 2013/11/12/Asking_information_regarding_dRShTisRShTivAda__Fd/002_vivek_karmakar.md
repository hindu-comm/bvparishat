+++
title = "002 vivek karmakar"

+++
[[vivek karmakar	2013-11-13, 23:01:28 [Source](https://groups.google.com/g/bvparishat/c/Fd_xQ6IWe5Q)]]



ललितालालितमहोदयेभ्यः धन्यवादाः।  
  
भाष्यसहिता माण्डूक्यकारिका, वेदान्तसिद्धान्तमुक्तावली, अद्वैतसिद्धिः, सिद्धान्तबिन्दुः, सिद्धान्तलेशसङ्ग्रहः, वेदान्ततत्त्वविवेकः, योगवासिष्ठः इत्यादिग्रन्थेषु दृष्टिसृष्टिवादप्रतिपादका अंशा मया यथासामर्थ्यं गुरुकृपया अवलोकिता वर्तन्ते। न्यायामृतस्थः दृष्टिसृष्टिवादैकजीववादखण्डनांशः अपि आलोकितः। परन्तु दृष्टिसृष्टिवादैकजीववादयोस्तादात्म्यं सम्भवति न वेति(...इति वा मुख्यो वेदान्तसिद्धान्त एकजीववादाख्यः, इममेव दृष्टिसृष्टिवादमाचक्षते - सिद्धान्तबिन्दुः), एकजीववादे कस्तावदेकजीवः मोक्षाय प्रवर्तितुं योग्यः (यद्यपि नायमनुत्तरितः वेदान्तसिद्धान्तमुक्तावल्ल्यां), मधुसूदनीयानेकशरीरैकजीववादः तदीययुक्त्या दृढं प्रतिष्ठापितो न वेति, योगाचारमतसादृश्यस्य प्राकट्यसत्त्वेपि क्षणिकत्वब्रह्मस्वरूपातिरिक्तवैसादृश्यानि कानि, दृष्टिसृष्टिवादे जीवन्मुक्तिनिषेधे सत्यपि योगवासिष्ठे तथा माण्डूक्यकारिकायां (२.३६,२.३७) तस्याः प्रतिपादनं किमर्थम्, चैतन्यचरितामृते(मध्यलीलांशे) चैतन्यमहाप्रभुना सह वादे प्रवृत्तः यः वाराणसेयः प्रकाशानन्दः पराजितः सन् चैतन्यमतावलम्बी जातः स एव वेदान्तसिद्धान्तमुक्तावलीकारप्रकाशानन्दो वा इत्यादिविषयेषु आधुनिकपण्डितानां मतमीक्षितुम् उत्सहे। अतः अहम् उमेशचन्द्रदासस्य (Article:"Problems and Justifications of the Theory of Dṛṣṭisṛṣṭivāda"), सुरेन्द्रनाथदासगुप्तस्य (book: Indian Idealism), सुचेता-डिभाटियायाः (book: Idealistic Theory in Indian Philosophy), महादेवमहाभागस्य(book: Gaudapada: A Study in Early Advaita), शृङ्गगिरिशारदापीठाधीशशङ्कराचार्याणां पूज्यपादाभिनवभारतीस्वामिचरणानां पुस्तकानि पठितवान् पठंश्च वर्ते। यदि परिषदीयविदुषां केषाञ्चन सविधे एतद्विषयकशोधपुस्तकानां प्रबन्धानां वा विषये तथ्यमस्ति तर्हि कृपया तत्प्रदानेन मामनुगृह्णन्तु।

  
  
विदुषां वशंवदः  
विवेक-कर्मकारः  

  
  

2013/11/12 श्रीमल्ललितालालितः \<[lalitaa...@gmail.com]()\>





