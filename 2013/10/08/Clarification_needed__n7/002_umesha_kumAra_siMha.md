+++
title = "002 उमेश कुमार सिंह"

+++
[[उमेश कुमार सिंह	2013-11-07, 22:12:55 [Source](https://groups.google.com/g/bvparishat/c/n7xR2N8xERU)]]



अनिल जी, इस विषय में मेरा चिन्तन परम्परा से थोड़ा अलग हटकर है, किन्तु परम्परा से समर्थित भी है। रामकरण शर्मा सर से इस विषय पर मैंने सन् २००५ में वेव्स के जयपुर सम्मेलन में चर्चा की थी और मेरे मत को उन्होंने भी सही ठहराया था।

मेरे विचार से न्यायशास्त्र की वायु वह वायु नहीं है जिसे प्रायः समझा जाता है। इसका तात्पर्य प्राचीन और आधुनिक दोनों पदार्थविद्या की दृष्टि से तरंग ही होना चाहिए। यदि वायु शब्द की व्युत्पत्ति को हम देखें तो यह ‘वा गतिगन्धनयोः’ धातु से निष्पन्न है। अर्थात् जिसमें गति और गन्धन (सूचन) हो वह वायु का प्रतिनिधि तत्त्व कहा जा सकता है। इस तरह से प्रकाश को या तरंगों के अन्य भेदों को वायु मान सकते हैं। क्योंकि भौतिक दृष्टि से तरंगों में ही सर्वाधिक गति होती है और ये विभिन्न प्रकार की तरंगे ही हैं जिनसे सूचना का सर्वाधिक आदान-प्रदान सम्भव हो पाता है। इस तरह से सारी तरंगे वायु का प्रतिनिधित्त्व करती हैं। चरकसंहिता के अनुसार वायु ही समस्त ग्रहों नक्षत्रों का वहन करने वाला है। ज्ञातव्य है कि गुरुत्व की भी तरंगे होती हैं जिनके कारण समस्त निर्धारित परिक्रमापथ पर चलने वाले आकाशीय पिण्ड एक दूसरे से बँधे हुए की भाँति चलायमान रहते हैं। तर्कसंग्रह और तर्कभाषा आदि की पारम्परिक व्याख्याओं में भले ही ऐसा प्रतिपादन न मिले लेकिन मुझे तन्त्र ग्रन्थों में महाभूतों से सम्बन्धित कुछ उद्धरण मिले हैं जिनके माध्यम से इसे और बेहतर समझा जा सकता है। परमानन्द तन्त्र के अनुसार-

यत्काठिन्यं तद्धरा स्यात् द्रवं वै जलमुच्यते।

उष्णं तेजः संचलनं वायुर्व्योमावकाशकम्॥

अगर परमानन्द तन्त्र के इस मत को स्वीकार कर लिया जाय तो महाभूतों से सम्बन्धित बहुत सारी दार्शनिक समस्याएँ सुलझ जाएँगी और पारम्परिक पदार्थविद्या पर भी कोई प्रश्नचिह्न भी नहीं लगेगा।

  

इस सन्दर्भ में मेरा एक शोधपत्र भी कई सालों से प्रतीक्षित है कोशिश करूँगा कि जल्दी ही प्रकाशित कर सकूँ।

  

  

#####################################

**Dr. Umesh Kumar Singh**

[Project Manager](http://sanskrit.jnu.ac.in/projects/profile/Dr.%20Umesh%20Kumar%20Singh_profile.html)  

Indian Languages Corpora Initiative (Funded by DIT)

SpecialCenterfor Sanskrit Studies

Jawaharlal Nehru University (JNU)

Delhi-110067

  

  

Editor-

[Nikaṣa](http://sangamanee.com/Nikasha.htm)

(Online Refereed Journal of Sanskrit Studies)

  

#####################################  
  



