+++
title = "001 Hnbhat B.R."

+++
[[Hnbhat B.R.	2013-03-10, 18:24:03 [Source](https://groups.google.com/g/bvparishat/c/TLvMWGRbluM)]]



  

  
  

2013/3/10 Venkatesh Murthy \<[vmur...@gmail.com]()\>



ततः तत् - पूततमं गाङ्गं पयः नः पातु - इति क्रियाकारकभावः संबन्धः।

गङ्गासंबन्धि - गाङ्गम् - तस्येदम् (४।३।१२०)इत्यण्। कीदृशं तत्?
पूततमम् = अतिशयेन पूतम्। "अतिशायने तमबिष्ठनौ (5-3-55) इति अतिशायने तमप्। पूर्वमेव पूतम्, इदानीमतिशयेन पूतमिति भावः।

  

तदेव विशिनष्टि - यत् स्वतः पूतमिति। यद् पयः, स्वतः सर्वजनपापपङ्कक्षालनसामर्थ्येन पूतम् = पावनम्।

इदानीमतिशयेन पावनतमम् - अत्यन्तपावनमिति भावः।

जगति जाह्नवीतोयस्पर्शमात्रेण जनमनःकायान्तःकरणत्रितयस्यापि पावनकरणस्य प्रसिद्धत्वात्।

तत्र क्रमेण कारणमाह --- ततः पूततरम्। पूर्वस्मादपि पावनतरम्। "द्विवचनविभज्योपपदे तरबीयसुनौ" (5-2-57) इति विभज्योपपदस्याभावेऽपि, अतिशयनमात्रे तरप्।

कस्मादित्याह ---शंकरमौलिसङ्गात्।शंकरस्य - परमेश्वरस्य भवानीपतेः, लोकशंकरस्य, मौलेः - जटाजूटस्य, कपर्दस्य, सङ्गात् = योगात्। परमेश्वरेण भूषणत्वेन स्वशिरसि धारणेन, पूर्वमेव स्वतः पूतस्यापि पयसः, पावनतरत्वम्।

ततश्च इदानीं पूततमम् - अतिशयेन पूतम्।पूततमम् = अत्यन्तं पावनम्।

  

तत्र हेतुमाह ---मातुः प्रणयापराधपादाहतैः इति। मातुः = अम्बायाः, भवान्याः,प्रणयापराधपादाहतैः; प्रणयापराधे पादाहतैः = कान्तेन कृते गोत्रस्खलनादिषु प्रणयस्य अपराधे, पादस्य आहतैः = आघातैः, = आहतिभिः। कर्तरि षष्ठी, निष्ठायोगे "न लोकाव्ययनिष्ठाखलर्थतृनाम् (\*2,3.69) इति निषिद्धापि"क्तस्य च वर्तमाने" (2-3-67) इति प्रतिप्रसवेन, कर्तरि शेषत्वेन विवक्षायामपि, भवति। वर्तमानक्तेन पादाहतानां प्रकृतत्वं च सूच्यते। संबन्धसामान्ये वा।नपुंसके भावे क्तः (3-3-114)।

बहुवचनप्रयोगेण परमेश्वरेण गोत्रस्खलनाद्यपराधेषु कुपितायाः भवान्याः प्रसादनार्थं पादयोः पतने, चरणेन भवान्या पादेन आहतेषु। बहुवारं प्रसादनाय पादपतनस्यापेक्षां द्योतयति कविः, तेन मानिन्याः भवान्याः मानाधिक्यं च। बहुवारं पादपतनेषु परमेश्वरशिरस्ताडनेन तच्छिरस्थायाः अनेकवारं मातुः चरणस्पर्शः, तेन पूततमत्वमिति तात्पर्यम्। पर्यायेण शिवपार्वत्योः प्रणयकलहस्य कथनं त्रयाणामपि स्तुतिं गमयति इति पर्यायोक्तं प्रकृतगाङ्गपयसः पावनतमत्वमेव पुष्णाति इति व्यङ्ग्यस्यापि शिवपार्वतीसंभोगशृङ्गारस्य गुणीभावेन सूचनात् अदोषः, अनौचित्यं वा शङ्क्यम्।  

अत्र "स्त्रीणामीर्ष्याकृतो मानः कोपोऽन्यासङ्गिनि प्रिये । श्रुते वानुमिते दृष्टे श्रुतिस्तत्र सखीमुखात् ॥ (दशरूपकम् ४.५४ )" इति दर्शितः प्रणयमानः, तत्र हेतुश्च दर्शितः। स एव प्रणयापराधः परमशिवस्यात्र प्रसङ्गोपात्तः। अत्रान्यासंगश्च पूर्वार्धे दर्शितः - शंकरमौलिसङ्गादिति। सवत्या मूर्ध्न्यारोपणमेव पार्वत्याः असहनहेतुः, कोपहेतुश्च, यत् प्रसादाय परमशिवस्य पादप्रणतिः, तत्र तया शिरसि पादाघातश्च।" तत्प्रसादनोपायाश्च कान्तस्य तत्रैवोक्ताः ----

  

साम्ना भेदेन दानेन नत्युपेक्षारसान्तरैः ॥२.२१०॥

तत्र प्रियोक्तिकथनं यत्तु तत्साम गीयते ।

सख्यादिभिरुपालम्भप्रयोगो भेद उच्यते ॥२.२११॥

व्याजेन भूषणादीनां प्रदानं दानमुच्यते ।

***नतिः पादप्रणामः*** स्यात्तूष्णीं स्थितिरुपेक्षणम् ॥२.२१२॥

  

इति रसार्णवे। स एवात्र वर्णितः। अनेन नायिकानायकशृङ्गारस्य व्यक्तिरिति ध्वनित्वम्।

  

शेषे शिष्टा विदुषां व्याख्याविशेषान् प्रतीक्षे। प्रमादस्खलितानां कृते क्षमां याचे, शोधनप्रकारोपदेशाय चाभ्यर्थये तत्र।

  

विदुषां वशंवदः

  

  

  

  

  

  

  

  

  

  

  

  

  

  

  

