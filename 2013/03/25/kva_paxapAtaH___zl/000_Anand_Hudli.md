+++
title = "000 Anand Hudli"

+++
[[Anand Hudli	2013-03-25, 18:03:48 [Source](https://groups.google.com/g/bvparishat/c/zlU3iymdiY8)]]



भो मान्याः,  
  
नास्त्यस्मिन् पक्षपातो मम निखिलजगत्सत्यतावादिशास्त्रे  
श्रुत्या युक्त्या च मत्या विहिततरवचोगुम्फिते युक्ततैव ।  
दृष्टः सत्पक्षपातो न पुनरवगतः क्वाप्यसत्पक्षपातः  
पक्षोऽसन्मेऽत्र मानं जगति नयनवान् तेन मेऽस्मिन् प्रवृत्तिः॥  
  
यद्यप्यहं द्वैतमतानुयायी नास्मि तथापि यथामति विवृणोमि। प्रायः पद्यमिदं कस्मिन्श्चित् द्वैतवादिग्रन्थे विद्यते। अत्रायं भावः।  
ग्रन्थस्यास्य रचने ग्रन्थस्य समीचीनत्वं निमित्तं न तु पक्षपात इति प्रदर्शयति। निखिलजगत्सत्यतावादिशास्त्रे ब्रह्मभिन्नं जगदिदं सर्वं सत्यमेव न तु मिथ्याभूतम् इति वादिनां शास्त्रे नास्ति मम पक्षपातः। एतादृशस्य शास्त्रस्य श्रुतियुक्तितदविरुद्धमतिभिर्युक्ततरत्वात्। हेत्वन्तरमाह - दृष्ट इति। खगानां पक्षाणां पातो लोके दृष्टः किंतु नराणां पक्षाणां पातो न दृष्टः। नरस्य पक्षौ न विद्येते। यथा शशशृङ्गं अलीकं (=तुच्छम्, अत्यन्तासत्) तथा नरपक्षोऽपि अलीक एव। "त्रिकालसर्वदेशीयनिषेधाप्रतियोगिता सत्तोच्यते अध्यस्ततुच्छे तु तं प्रति प्रतियोगिनी" इति न्यायामृतकारव्यासतीर्थवचनात्। अध्यस्ततुच्छे इति पृथगेवोक्तत्वात् अध्यस्तं शुक्तिरजतादिभ्रमे प्रतीयमानवस्तु, तुच्छम् अत्यन्तासच्छशशृङ्गाद्यलीकवस्तु। कस्मिन्श्चिदप्यधिष्ठाने कदाचिदपि सत्त्वेन प्रतीत्यनर्हत्वमलीकत्वम्। अलीकवस्तु कुत्रापि कदापि न विद्यते। अत्र मानं किमित्यत आह नयनवान् एव मानं, नेत्रवानेव साक्षीत्यर्थः। मम पक्षौ कदापि न विद्येते। कथं पतेताम्? अर्थान्तरमपि दर्शयति - जगति जगत्सत्यत्वे मानं नेत्रवानेव साक्षी इति। तेन मेऽस्मिन् सच्छास्त्रग्रन्थरचने प्रवृत्तिः।  
  
आनन्दः  
  

