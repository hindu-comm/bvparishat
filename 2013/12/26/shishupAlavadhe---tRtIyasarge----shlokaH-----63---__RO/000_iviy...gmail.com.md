+++
title = "000 iviy...@gmail.com"

+++
[[iviy...@gmail.com	2013-12-26, 12:21:44 [Source](https://groups.google.com/g/bvparishat/c/ROAYFXMEte4)]]



श्लोकः॥ ६३.

स्निग्धाञ्जनश्यामरुचिः सुवृत्तो वध्वा इवाध्वंसितवर्णकान्तेः।

विशेषको वा विशिशेष यस्याः श्रियं त्रिलोकीतिलकः स एव॥

तात्पर्यम्------------

द्वारकापुरी तिलकधारिणी काचन वधूरिव शोभायमाना दृश्यते। अत्र तिलकं लोकत्रयप्रकाशको नीलाञ्जनश्यामो हरिरेव। अत्र पट्टणे चातुर्वर्ण्यं सुव्यवस्थितं सुपालितञ्च अस्ति।अत्र जनाः सत्प्रवर्तनशीलाश्च सन्ति।

पदच्छेदः--------

स्निग्धाञ्जनश्यामरुचिः,सुवृत्तः,वध्वाः,इव,अध्वंसितवर्णकान्तेः,विशेषकः,वा, विशिशेष,यस्याः,श्रियं,त्रिलोकीतिलकः,सः, एव।

प्रतिपदार्थः------

स्निग्धाञ्जनश्यामरुचिः; स्निग्ध=मसृण,अञ्जन=नीलाञ्जनवत्,श्याम=नील,रुचिः=कान्तिमान्,सुवृत्तः=सद्वृत्तिमान्,सुष्ठु वर्तुलश्च,

त्रिलोकीतिलकः=लोकत्रयभूषणभूतः,स हरिरेव= स श्रीकृष्ण एव, विशेषको वा=तिलक इव,अध्वंसितवर्णकान्तेः; अध्वंसित=

अविनाशित,वर्ण=चातुर्वर्ण्यस्य,कान्तेः=कान्तिमत्याः,गौरादिवर्णैः लावण्यवत्याश्च,यस्याः=द्वारकापुर्याः,वध्वाः इव=स्त्रियः इव,

श्रियं=शोभां, विशिशेष=विशेषितवान्=अतिशयितवान्।

विशेषाः--------

हरिः(श्रीकृष्णः) अञ्जनवत् श्यामरुचिरिति कथनेन एका उपमा।हरिः विशेषको वा (इव) इति कथनेन अन्या उपमा।

द्वारकापुरी वध्वा इव श्रियं विशिशेष इति कथनेन पुनरपरा उपमा।एवमनेकशब्देयमुपमा।शब्दमात्रसादृश्यात् श्लेषोऽपि

भवति।सुवृत्त इत्यत्र अध्वंसितवर्ण इत्यत्र च पदानि श्लिष्टानि।अतः श्लेषालङ्कारोऽपि। "वा" इत्यस्य इवेत्यर्थे "इववद् वा

यथा शब्दा"इत्यनुशासनं प्रमाणम्।विशेषकमित्यस्य "तिलक" इत्यर्थे "तमालपत्रतिलकचित्रकाणि विशेषक"मित्यमरः।

श्लेषोपमेति दण्डी (आलाङ्कारिकः)।

शब्दरूपसमासादयः----------

स्निग्धं च तत् अञ्जनञ्च-कर्मधारयः-अञ्जनवत् श्यामा-उपमित/उ.पूर्वपदकर्मधारयः-श्यामा च सा रुचिश्च-श्यामरुचिः/

अञ्जनवत् श्यामा रुचिः यस्य सः(तिलकस्य विशेषणम्)-कर्मधारयो वा बहुव्रीहिर्वा-अर्थवत्समास इत्युक्तत्वात्।शोभना

वृत्तिः(चातुर्वर्ण्यपक्षे),शोभनं वृत्तं (वर्तुलम्) यस्य सः-बहुव्रीहिः। रुचिः-रुची-रुचयः-रुचिशब्दः-इकारान्तः-पुं-प्र.एक।

सुवृत्तः-सुवृत्तौ- सुवृत्ताः-सुवृत्तशब्दः-अकारान्तः-पुंलिङ्गः-प्र.एक।वध्वाः-वध्वोः-वधूनाम्-वधू शब्दः-ऊकारान्तः-स्त्री-ष.एक।

इव-अव्य।वर्णानां(ब्राह्मणादीनाम्)कान्तिः-ष.त.-अध्वंसिता वर्णकान्तिः यस्याः (सा=द्वारकापुरी) तस्याः-बहुव्रीहिः-कान्तेः-

कान्त्योः-कान्तीनाम्-कान्तिशब्दः-इकारान्तः-स्त्री-ष.एक।विशेषकः-विशेषकौ-विशेषकाः-विशेषक शब्दः-अकारान्तः-पुं-प्र.एक।

वा-अव्य।विशिशेष-वि,उपसर्गः-शिशेष-शिशिषतुः-शिशिषुः-शिष धातुः-लिट्-प्र.एक।यस्याः-ययोः-यासां-यत् शब्दः-दकारान्तः-

स्त्री-ष.एक।श्रियं-श्रियौ-श्रियः-श्रीशब्दः-ईकारान्तः-स्त्रीलिङ्गः-द्वि-एक।त्रयाणां लोकानां समाहारः-त्रिलोकी-समाहारद्विगुः-त्रिलोक्याः तिलकः-ष.त.-प्र.एक।सः-तौ-ते-तत् शब्दः-दकारान्तः-पुं-प्र.एक।एव-अव्य।

अभिवाद्य,

ऐवियन्।

