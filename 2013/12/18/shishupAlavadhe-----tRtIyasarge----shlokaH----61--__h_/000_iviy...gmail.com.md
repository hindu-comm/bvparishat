+++
title = "000 iviy...@gmail.com"

+++
[[iviy...@gmail.com	2013-12-18, 12:35:28 [Source](https://groups.google.com/g/bvparishat/c/h_ZeYAXe-SM)]]



शिशुपालवधे------तृतीयसर्गे--------श्लोकः---------६१----"बाणाहवव्याहत-------"

श्लोकः॥६१.

बाणाहवव्याहतशम्भुशक्तेरासत्तिमासाद्य जनार्दनस्य।

शरीरिणा जैत्रशरेण यत्र निश्शङ्कमूषे मकरध्वजेन॥

तात्पर्यम्--------

मन्मथोऽपि द्वारकायां निर्भयं निवसति।सः कदाचित् शिवेन भस्मसात्कृतः।तस्य शिवाद्भीतिरस्ति। एकदा बाणासुरस्य

श्रीकृष्णस्य च मध्ये प्रवृत्ते युद्धे स्वभक्तस्य बाणासुरस्य रक्षार्थमागतो शिवः श्रीकृष्णेन जित आसीत्।एतत्कथां जानन्

मन्मथः श्रीकृष्ण एव स्वस्य रक्षक इति द्वारकानगरे निर्भीको निवसति सदा शरीरं धृत्वा।अर्थात्-- द्वारकानगरे स्त्रीणां

कामं सदा उद्दीपयन्नस्तीति तत्रत्याः स्त्रियः बहु सुन्दर्य इति च ऊह्यते।

पदच्छेदः-------

बाणाहवव्याहतशम्भुशक्तेः,आसत्तिम्,आसाद्य, जनार्दनस्य,शरीरिणा,जैत्रशरेण,यत्र,निश्शङ्कम्, ऊषे. मकरध्वजेन।

प्रतिपदार्थः-----

यत्र=द्वारकापुर्यां, बाणाहवव्याहतशम्भुशक्तेः; बाण=बाणासुरस्य,आहव=युद्धे,व्याहत=पराजिता शम्भुशक्तिः(शम्भोः पराक्रमः)

येन =कृष्णेन,(बाणासुरयुद्धे शिवस्य शक्तिः श्रीकृष्णेन क्षैण्यं नीता)=शिवविजयिनः,जनार्दनस्य=श्रीकृष्णस्य,आसत्तिम्=

सामीप्यं, आसाद्य=प्राप्य(समीपे स्थित्वा),(श्रीकृष्णस्य पुत्र एव मन्मथः=रुक्मिण्यां जातः-"मदनो मन्मथो मारः,प्रद्युम्नो

मीनकेतनः"इति अमरकोशमनुसृत्य प्रद्युम्न एव मन्मथः),जैत्रशरेण=जेतार एव जैत्राः=जयशीलाः शराः=बाणाः यस्य(मन्मथस्य) सः जैत्रशरो भवति।तेन=जैत्रशरेण=जयशीलिबाणवता),मकरध्वजेन=मन्मथेन,निश्शङ्कम्=निर्भयम्=निस्सङ्कोचम्

ऊषे=उषितम्=वासितम्(मन्मथः निवासं कृतवानित्यर्थः=मकरध्वजः उवास।

विशेषाः-----

मन्मथस्य द्वारकायां निर्भीकनिवासस्य हेतुः शम्भोः शक्तिनाशः(कृष्णेन) इत्युक्तम्भवत्यत्र।समर्थनीयस्य पदार्थस्य वा

वाक्यार्थस्य वा यत्र समर्थनमन्येनार्थेन दृश्यते तत्र काव्यलिङ्गमलङ्कारः। अत्र मन्मथस्य द्वारकायां निर्भीकनिवासःपदार्थ एकः। अयं शम्भोः शक्तिनाश इति हेतुना समर्थितोऽस्तीति समन्वितोऽयमलङ्कारोऽत्र।

पुरा किल भक्तवत्सलो शिवः बाणासुरप्रेम्णा बाणाभियोधिनं हरिमभियुध्य निर्जित इति चरित्रमप्यस्ति।प्रद्युम्नस्य पुत्रः

अनिरुद्धः। श्रीकृष्णस्यायं पौत्रो भवति। बाणासुरस्य पुत्री उषानाम्नी कन्या।एषा श्रीकृष्णस्य पौत्रम् वरयामास।चित्रलेखा

नाम्नी उषायाः सखी अनिरुद्धमानीय बाणासुरान्तःपुरे प्रावेशयत्।बाणासुरः वृत्तमिदं ज्ञात्वा अनिरुद्धेन योद्धुमागतः।पौत्रस्य

पक्षे श्रीकृष्ण आगतः।बाणस्य पक्षे तस्य वरप्रदाता शिवोऽस्ति।हरिहरयोः युद्धं प्रवृत्तम्।तस्मिन् शिवस्य शक्तिः क्षैण्यं

गता।इति पौराणिकी कथा अनुसन्थेया भवत्यत्र।

शब्दरूपसमासादयः-------

बाणस्य आहवः-ष.त.-आहवे व्याहता-स.त.-शम्भोः शक्तिः-ष,त,-व्याहता शम्भुशक्तिः येन सः-तृ.बहुव्रीहिः-शक्तेः-शक्त्योः-

शक्तीनां-शक्तिशब्दः-इकारान्तः-स्त्री-ष.एक।आसत्तिं-आसत्ती-आसत्तीः-आसत्तिशब्दः-इकारान्तः-स्त्री-द्वि.एक।आसाद्य-अव्य।जनं=

पञ्चजननामकं राक्षसं, अर्दयतीति=मर्दयतीति-जनार्दनः-(तस्य जनार्दनस्य इति भवति)-जनार्दनस्य-जनार्दनयोः-जनार्दनानां

जनार्दनशब्दः-अकारान्तः-पुं-ष.एक।शरीरमस्यास्तीति शरीरी-बहुव्रीहिः-शरीरिणा-शरीरिभ्यां-शरीरिभिः-शरीरिन् शब्दः-नकारान्तः-पुं-तृ.एक।जैत्राश्च ते शराश्च-ते यस्य सः-बहुव्रीहिः-शरेण-शराभ्यां-शरैः-शरशब्दः-अकारान्तः-पुं-तृ.एक।यत्र-अव्य।

निश्शङ्कम्-निर्गता शङ्का यस्मिन् कर्मणि तत्-अव्य।ऊषे-ऊषाते-ऊषिरे-वस धातुः-निवसनमर्थः-लिट्-प्र.पु.एक-भावेप्रयोगः-

मकरध्वजेन ऊषे।मकरं ध्वजः यस्य सः-बहुव्रीहिः-ध्वजेन-ध्वजाभ्यां-ध्वजैः-ध्वजशब्दः-अकारान्तः-पुं-तृ.एक।मन्मथस्य

शराः पञ्च-सः पुष्पशरः-"अरविन्दमशोकञ्च चूतञ्च नवमल्लिका।नीलोत्पलञ्च पञ्चैते पञ्चबाणस्य सायकाः(शराः)"इति

अमरनिघण्टौ।

अभिवाद्य,

ऐवियन्।

  

