+++
title = "000 iviy...@gmail.com"

+++
[[iviy...@gmail.com	2013-12-17, 20:24:38 [Source](https://groups.google.com/g/bvparishat/c/JEKswjmfQpk)]]



शिशुपालवधे------तृतीयसर्गे------श्लोकः-----६०----"कला दधानः-----

श्लोकः॥ ६०.

कला दधानः सकलाः स्वभाभिरुद्भासयन्सौधसिताभिराशाः।

यां रेवतीजानिरियेष हातुं न रौहिणेयो न च रोहिणीशः॥

तात्पर्यम्------

द्वारकापुर्यां चतुष्षष्टि विद्याः षोडशकलाश्च शोभमानाः सन्ति।अतः बलरामो वा चन्द्रो वा तत्पुरं विहाय बहिर्गन्तुं

नेच्छति।अत्र सकलाः कलाः सुसम्पन्नाः सन्तीत्यर्थः।

पद्च्छेदः-------

कलाः,दधानः,सकलाः,स्वभाभिः,उद्भासयन्, सौधसिताभिः, आशाः,यां,रेवतीजानिः,इयेष, हातुं, न, रौहिणेयः,न, च,रोहिणीशः।

प्रतिपदार्थः-----

सकलाः-समग्राः,कलाः=चतुष्षष्टिविद्याः,षोडशभागांश्च दधानः=धारयन्, सौधसिताभिः=सुधालेप इव श्वेताभिः,स्वभाभिः=

स्वीयकान्तिभिः, आशाः=दिशः, उद्भासयन्=प्रकाशयन्,रौहिणेयः=बलरामः,रोहिणीशश्च=चन्द्रश्च,यां=द्वारकापुरीं,हातुं=त्यक्तुं,

न इयेष=नेच्छति स्म।

विशेषाः----

अत्र श्लोके द्वारकापुरीसौभाग्यं वर्ण्यते।द्वारकापुरी विद्यानगरीति प्रसिद्धिं गता। सर्वत्र श्वेतसौधाः सन्ति। चन्द्रोऽपि षोडश

कळापरिपूर्णस्सन् प्रकाशते तत्र। तत्रत्यविद्यानां ख्यातिर्वा,सौधानां धवळिमा वा चन्दिका वा दिगन्तव्याप्ता सन्ति।

सर्वधा आवासयोग्यामिमां नगरीं बलरामो वा चन्द्रो वा त्यक्त्वा अन्यत्र गन्तुं नेच्छतीति कथनेन पुरीप्राशस्त्यं ज्ञायते।

अपि च बलरामचन्द्रयोः द्वारकाविषये अत्यन्तादरोऽपि व्यज्यते।उभावपि प्रकृतौ वर्ण्यमानौ स्तः। उभयोरपि इच्छा एकैव।इच्छात्वरूपधर्मः उभयोस्समानः।तुल्यानां सादृश्यवतां योगिता =एकधर्मान्वयित्वं यत्रास्ति तत्र तुल्ययोगिता भवति।कला नाम विद्याः चन्द्रस्य षोडशकळाश्च।बलरामचन्द्रौ कळाः दृष्ट्वा द्वारकातः निर्गमनं नेच्छतः।इच्छाराहित्यं

निर्गमनविषये समानम्।अतः अलङ्कारः समन्वितोऽस्ति।चतुर्षु दिक्षु कान्तिः सुधालेप इवास्तीति कथनेन उपमा च।

रौहिणेयरोहिणीशस्थले व्यञ्जनद्वयस्य आवृत्त्या छेकानुप्रासरूप शब्दालङ्कारोऽप्यस्ति।चन्द्रस्य कळाः षोडश इति च

ज्ञायतेऽत्र।चतुष्षष्टिकलास्तु--१.इतिहासः२.आगमः,३.काव्यालङ्कारनाटकानि,४.गायकत्वम्,५.कवित्वम्,६कामशास्त्रम्,७.दुरोदरम्,८.देशभाषालिपिज्ञानम्,९.

लिपिकर्म,१०.वाचनम्,११.अवधानम्,१२.स्वरशास्त्रम्,१३.शाकुनम्,१४.सामुद्रिकम्,१५.रत्नशास्त्रम्,१६.रथाश्वगजकौशलम्,१७.मल्लशास्त्रम्,१८.सूदकर्म,१९.दोहदम्,२०.गन्धवादः,२१.धातुवादः,२२.खनिवादः,२३.रसवादः,२४.जलवादः,२५.अग्निस्तम्भनम्,२६.

जलस्तम्भनम्,२७.खड्गस्तम्भनम्,२८.वाचस्तम्भनम्,२९.वयस्तम्भनम्,३०.वश्यम्,३१.आकर्षणम्,३२.मोहनम्,३३.विद्वेषणम्,३४.उच्चाटनम्,३५.मारणम्,३६.कालवञ्चनम्,३७.परकायप्रवेशः,३६.पादुकासिद्धिः,३७.वाक्सिद्धिः,३८.घुटिकासिद्धिः,३९.ऐन्द्र

जालिकम्,४०.अञ्जनम्,४१.दृष्टिवञ्चनम्,४३.स्वरवञ्चनम्,४४.मणिसिद्धिः,४५.मन्त्रसिद्धिः,४६.औषधसिद्धिः,४७.चोरकर्म,४८.

चित्रकर्म,४९.लोहकर्म,५०.अश्मकर्म,५१.मृत्कर्म,५२.दारुकर्म,५३.वेणुकर्म,५४.चर्मकर्म,५५.वस्त्रकर्म,५६.लावकुक्कुटमेषादियुद्ध

कारककौशलम्,५७.अदृश्यकरणम्,५८.दूतीकरणम्,५९.मृगयाविधिः,६०.वाणिज्यम्,६१.पाशुपाल्यम्,६२.कृषिः,६३.आसनकर्म,६४.(न सम्यक् सङ्ख्यातम्-विस्मृतमेकत्र)

शब्दरूपसमासादयः----

कला-कले-कलाः-कलाशब्दः-आकारान्तः-स्त्री-प्र.बहु-कला तु षोडशो भागः-चन्द्र्कळाः-षोडश।दधानः-दधानौ-दधानाः-दधानशब्दः-अकारान्तः-पुं-प्र.एक।सकला-सकले-सकलाः-सकलाशब्दः-आकारान्तः-स्त्री-प्र.बहु।स्वस्य भाभिः-ष.त.-भासा-भाभ्यां

भाभिः-भास् शब्दः-सकारान्तः-स्त्री-तृ.बहु।उद्भासयन्-उद्भासयन्तौ-उद्भासयन्तः-उत् उपसर्गः-भासयत् शब्दः-तकारान्तः-पुं-

प्र.एक-शत्रर्थकम्।सौधवत् सिताभिः-उपमितसमासः-सुधया लिप्तं-सौधं-सितया-सिताभ्यां-सिताभिः-सिताशब्दः-आकारान्तः-स्त्री-तृ.बहु।आशा-आशे-आशाः-आशाशब्दः-आकारान्तः-स्त्री-प्र.बहु।यं-ये-याः-यत् शब्दः-दकारान्तः-स्त्री-द्वि.एक।रेवती जाया=भार्या यस्य सः-बहुव्रीहिः-जानिः-जानी-जानयः-जानिशब्दः-इकारान्तः-पुं-प्र.एक।एषः-एतौ-एते-एतत्तशब्दः-दकारान्तः-

पुं-प्र.एक।हातुम्-अव्य-तुमुन्नन्तम्।न-अव्य।रोहिण्याः अपत्यं पुमान्-रौहिणेयः-अपत्यार्थकतद्धितान्तम्-रौहिणेयः-रौहिणेयौ-

रौहिणेयाः-रौहिणेयशब्दः-अकारान्तः-पुं-प्र.एक।न-अव्य। च-अव्य।रोहिण्याः ईशः=पतिः-(रोहिणीनक्षत्रस्य)-ष.त.-ईशः-ईशौ-ईशाः-ईशशब्दः-अकारान्तः-पुं-प्र.एक।(बलरामोऽपि गौराङ्गः-इति बोद्धव्यम्-तस्य कान्तिरपि व्याप्ता)

अभिवाद्य,

ऐवियन्।

