+++
title = "000 narayanan er"

+++
[[narayanan er	2013-01-22, 12:05:59 [Source](https://groups.google.com/g/bvparishat/c/Jjx5NJJLoHY)]]



विद्वद्भ्योऽत्र नमस्कुर्वन्नज्ञो नारायणोऽस्म्यहम्। निवेदयामि संशीतिं पाणिनीये हि सङ्गताम्।।१।।  

लोहिताच्च मणौ सूत्रे स्वार्थे कननुवर्तते। कनं विहाय रक्तार्थे कना लोहितकस्त्विति।।२।।  

संशीतिः स्वार्थशब्देऽत्र मणीनां रङ्गभेदतः। माणिक्ये लोहितो रङ्गस्स्वार्थस्तन्मयतेति वा?।।३।।  

वार्त्तिकं च विकल्पेन लोहिताल्लिङ्गबाधनम्। यदि लोहितिकेत्युक्ते मणिर्वा किं विवक्षितः?।।४।।  

मणिर्गुणी गुणो रक्तो मणिलोहितयोः श्रुतौ। स्वार्थत्वं लोहितार्थस्य वा मण्यर्थस्य तत्त्वतः?।।५।।  

अयं लोहितकः कोपादियं लोहितिका तथा। स्वार्थता लोहिते वाऽत्र पूरुषे वा स्त्रियामथ?।।६।।  

इति विज्ञा महाचित्ताः कृतभूरिपरिश्रमाः। अत्यल्पज्ञमिमं बालमाशीर्वदितुमर्हथ।।७।।

