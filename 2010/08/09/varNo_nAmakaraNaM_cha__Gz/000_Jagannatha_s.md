+++
title = "000 Jagannatha s"

+++
[[Jagannatha s	2010-08-09, 22:01:21 [Source](https://groups.google.com/g/bvparishat/c/GzadZcgEBUs)]]



आर्याः,स्वस्ति।



इदमनुश्रूयते परम्परीणया पद्धत्या कृतसाम्प्रदायिकाध्ययनानां मण्डलीषु यत्



ब्राह्मणस्य नाम शर्मेति स्यात्, क्षत्रियस्य वर्मेति, वैश्यस्य गुप्त इति, शूद्रस्य दास



इति च।



स्मृतिकर्ता मनुर्ब्राह्मण इति सर्वसंप्रतिपन्नम्। तस्य मनुशर्मेति नाम तु नास्त्येव।



कथमेतत् ?



ब्राह्मणस्य कौटिल्यस्य विष्णुगुप्त इत्यन्यन्नामधेयम्। चन्द्रगुप्तस्तु शूद्रापुत्रः। नेतौ



वैश्यौ।उभयोरपि गुप्त इति संज्ञायां को हेतुः ?



रामदशरथादीनां क्षत्रियाणां रामवर्म-दशरथवर्मेत्यादिसंज्ञाः किमर्थं न सन्ति ?



तद्वदेव पाण्डुवर्म-युधिष्ठिरवर्म-भीमवर्म-प्रभृतिसंज्ञाराहित्यमपि संशयबीजम्।



गुप्तनामकः प्रसिद्धो राजवंशः किं वैश्यानाम् ?



मृच्छकटिकस्य कर्ताक्षत्रियो वा शूद्रो वा ? यदि स क्षत्रियस्तस्य शूद्रक



इति संज्ञायां कारणं किम्? बाणस्य कादम्बर्या उपक्रमे यस्य राज्ञः प्रस्तावोऽस्ति



तस्यापि संज्ञाया विषये संशयः समान एव।



दासशब्दस्य अपभ्रंशो यो दाश इति शब्दः सोऽधुना उत्तरभारते ब्राह्मणानामेव



संज्ञात्वेन निधीयते। कथमेतत् ?



(दाश इति स्वतन्त्रः अपरः संस्कृतशब्दोऽस्तीत्यन्यदेतत्।)



कर्नाटके पुरन्दरदासादयः तेलुगु प्रान्ते रामदासादयः



शूद्रा नैवासन्।पुरन्दरदासस्तु वैश्यः। कर्णाटके हरिदासपरम्परायां प्रसिद्धाः केचन



कनकदासादय शूद्रा इति यद्यपि सत्यं परन्तु ब्राह्मणा एवाधिकाः।



बहुतिथादेव समयात् नामकरणे संप्रदायो भारतवर्षे नष्ट इत्यनेन किं न



सिद्ध्यति?



एतदपवादत्वेन इतिहासः कश्चन श्रूयते यथा मयूरशर्मनामको ब्राह्मणो राजा भूत्वा



मयूरवर्मेति संज्ञावान् संबभूवेति।(एतस्य राजवंशः कदम्बवंशः।) एवं संप्रदायपालनं



तु विरलतमम्।

