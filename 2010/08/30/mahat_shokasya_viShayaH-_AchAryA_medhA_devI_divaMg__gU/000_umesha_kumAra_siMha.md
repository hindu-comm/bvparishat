+++
title = "000 उमेश कुमार सिंह"

+++
[[उमेश कुमार सिंह	2010-08-30, 13:17:17 [Source](https://groups.google.com/g/bvparishat/c/gUzXu6cOmco)]]



दैनिक जागरण ३० अगस्त२०१०  
वाराणसी। महिला सशक्तीकरण की प्रतीक आचार्य डॉ. मेधा देवी का रविवार को  
प्रात:काल चार बजे निधन हो गया। आर्य जगत की 62 वर्षीय विदुषी पिछले चार  
महीने से आंत की टीबी से पीड़ित थीं। इससे आंत क्षतिग्रस्त हो गई थी। दो  
दिन पहले ऑपरेशन के बाद उन्हें आईसीयू में रखा गया था। डॉ. मेधा ने पुरुष  
आधिपत्य वाले शस्त्र-शास्त्र शिक्षा में बालिकाओं को पारंगत करने का  
बीड़ा उठाया था। इस बेमिसाल अभियान को वह चार दशकों से पाणिनी कन्या  
महाविद्यालय, महमूरगंज में गुरुकुल प्रणाली में आगे बढ़ा रही थीं।  
मध्य प्रदेश की मूल निवासी डॉ. मेधा छह भाई-बहनों में सबसे छोटी थीं। वह  
छह वर्ष की अवस्था में पद्मविभूषण पं. ब्रह्मदत्त जिज्ञासु महाराज से  
शिक्षा लेने काशी आईं। यहां उन्होंने महर्षि पाणिनि रचित अष्टाध्यायी व  
संपूर्ण वेद -वेदांग आदि शास्त्रों का अध्ययन किया। संपूर्णानंद संस्कृत  
विश्वविद्यालय से विद्यावारिधि की उपाधि भी ली। गुरु दक्षिणा के रूप में  
उन्होंने 1971 में अग्रजा डॉ. प्रज्ञा देवी के नेतृत्व में जिज्ञासु  
स्मारक पाणिनि कन्या महाविद्यालय की स्थापना की। जो उनकी जीवटता व अदम्य  
साहस के चलते देश-विदेश में गुरुकुलीय शिक्षा पद्धति के प्रमुख केंद्र के  
रूप में प्रतिष्ठित है। उनके ही निर्देशन में महर्षि पाणिनि मंदिर का  
निर्माण भी चल रहा था। देश के विभिन्न क्षेत्रों में आर्य जगत के आयोजनों  
में उन्हें प्रमुखता से बुलाया जाता। इनके विशिष्ट योगदान को देखते हुए  
आर्य समाज मुंबई सहित कई प्रमुख मंचों ने सम्मानित भी किया।  
आचार्या के देहावसान से महाविद्यालय परिवार के साथ ही विद्वत समाज में  
शोक की लहर दौड़ गई। साथ ही पुष्पांजलि देने वालों का तांता लगा रहा।  
महाविद्यालय की आचार्या नंदिता शास्त्री के अनुसार 30 अगस्त को प्रात: आठ  
बजे पाणिनि कन्या महाविद्यालय परिसर से शवयात्रा शुरू होगी। पूर्वाह्न 9  
बजे मणिकर्णिका घाट पर वैदिक मंत्रोच्चार के बीच विद्यालय की कन्याओं  
द्वारा अंतिम संस्कार किया जाएगा। 31 अगस्त को विद्यालय महाविद्यालय में  
अपराह्न तीन बजे शांति यज्ञ श्रद्धांजलि सभा की जाएगी।  
उधर, निधन के शोक में मातृ मंदिर संस्था में रक्षाबंधन समारोह स्थगित कर  
दिया गया। साथ ही संस्थापिका डॉ. पुष्पावती आचार्य ने डॉ. मेधा के निधन  
को वैदिक जगत की अपूरणीय क्षति करार दिया।

शोकाकुलः--  
Dr. Umesh Kumar Singh  
Senior Linguist,  
Special Centre for Sanskrit Studies,  
Javaharlal Nehru University,Delhi-110067  
Phone- 09891672591(Delhi)  
09451135678(varanasi)  
&  
Reasearch Associate  
Center for Indic Studies  
University of Massachusetts, Dartmouth, USA.  

