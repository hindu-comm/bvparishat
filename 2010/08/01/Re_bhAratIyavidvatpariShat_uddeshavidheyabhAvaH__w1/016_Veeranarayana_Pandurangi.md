+++
title = "016 Veeranarayana Pandurangi"

+++
[[Veeranarayana Pandurangi	2010-08-09, 15:32:46 [Source](https://groups.google.com/g/bvparishat/c/w1XwbDVudrM)]]



a few things on Uddeshyavidheyabhava that I wrote in Vyutpattivada thesis to be publsihed soon are as follows (the context is somehow different althogu)



Accodring to Naiyayikas Uddeshyata is a kind of vishayataa



**तथा हि उद्देश्यविधेयभावो ययोर्भवति तयोरेव विशेष्यविशेषणभावः**। यज्ज्ञातं भवति तदेवोद्दिश्यते। यच्चाज्ञातं भवति तद्विधीयते। यथा पर्वतो वह्निमान् इत्यत्र ज्ञातं पर्वतमुद्दिश्य अज्ञातो हि वह्निर्विधीयते। यदि पर्वतोपि अज्ञात एव तदा तु पुनः पृच्छ्यते कः पर्वत इति। एवं च तत्र यः उद्देश्यः स एव विशेष्यः भवति। तस्य ज्ञातत्वात्। अज्ञातश्च वह्निमान् विधेयो भवति। यदज्ञातं सत् उद्देश्यं व्यावर्तयति तस्यैव विशेषणत्वात्।

तथाहि--

यद्वृत्तयोगः प्राथम्यमित्याद्युद्देश्यलक्षणम्।

तद्वृत्तमेवकारश्च स्यादुपादेयलक्षणम्।। इति उद्देश्यादिलक्षणम् (श्लो.वा.अनुमानवादे 109)।

पर्वते वह्निरित्यादौ सप्तम्यन्तस्याप्युद्देश्यता, प्रथमान्तस्यापि विधेयता। तत्रापि पर्वतस्यैव पूर्वज्ञातत्वात्।

परन्तु प्रथमान्तविशेष्यक-प्रथमान्तविशेषणकस्थले प्रथमान्तस्यैव च उद्देश्यता। तत्र च उद्देश्यविधेयभावनियतः विशेष्यविशेषणभावः। तेन “उद्देश्यविधेयभावश्च न विशेष्यविशेषणभावनियतः” इति गदाधरवाक्यं[\[1\]](https://mail.google.com/mail/html/compose/static_files/blank_quirks.html#_ftn1) भिन्नवचनकस्थलाभिप्रायं नेयम्।

एवं च पर्वतो वह्निमान् इत्यादौ पर्वतः उद्देश्यः, वह्निमांश्च विधेयः इति तयोरेव विशेष्यविशेषणभावः। तत्र उद्देश्यत्वादिकं ज्ञातत्वादिरूपं स्वरूपसंबन्धरूपं वेत्यन्यदेतत्।

तादृशश्च उद्देश्यविधेयभावो वैवक्षिको भवति। न तु सर्वत्र द्रव्यस्यैव उद्देश्यत्वमिति नियमः। जातितद्भिन्नप्रवृत्तिनिमित्तकानां मध्ये जातिप्रवृत्तिनिमित्तकस्यैव विशेष्यता इति रामरुद्रोक्तनियमस्त्वौत्सर्गिक एव (दिनकरीयव्याख्या रामरुद्री पृ.2)। प्रायः प्रथमज्ञानं द्रव्यस्य, ततश्च गुणादिज्ञानमित्यभिप्रायं तत्।

यदा च क्वचित् गुणविशिष्टमेव प्रथमतो ज्ञायते तदा तु तस्यैवोद्देश्यता भवति। यथा अत्र नीलवर्णविशिष्टं यत्किंचिद्वस्तु वर्तते इति पश्यामः। परन्तु किमिदमिति न ज्ञायते। तदा पृच्छामः नीलं किम् इति। उत्तरं च तादृशं भवति नीलं घट इति पट इति वा। तस्य च प्रश्नस्यायमर्थः यदिदं नीलं तत्किंरूपम् इति। नीलं च घट इति प्रश्नोत्तरयोः नीलस्यैवोद्देश्यता। नीलवर्णविशिष्टस्य नीलस्यैव प्रथमज्ञातत्वात्। कदाचिच्च घटः कीदृश इति प्रश्ने घटो नील इति घटोद्देश्यकप्रश्नोत्तरे भवतः। तत्र प्रथमतो घटस्यैव ज्ञातत्वात्। गदाधरेणापि द्रव्योद्देश्यकघटविधेयकशाब्दबोधोङ्गीकृतः, द्रव्यं घट इति। “अथ द्रव्यत्वादौ धर्मितावच्छेदकतासंबन्धेन प्रसिद्धस्य शुद्धघटत्वाद्यवच्छिन्नप्रकारकाभेदान्वयबोधस्य घटत्वादावापत्तिसंभवात्” (व्यु.पृ.11) इत्यादिना।

एवं च कः पचतीति प्रश्नवाक्ये जिज्ञासितधर्मविशिष्ट एव विधेयम्। पचतीतिपदप्रतिपाद्यः पचनकर्ता तु उद्देश्यमेव। ज्ञातस्य पचनकर्तुरेव उद्देश्यत्वस्य, अज्ञातस्य जिज्ञासितधर्मविशिष्टस्य विधेयत्वस्य चैव औचित्यात्। न तु पचनकर्तुरेव विधेयता, जिज्ञासितधर्मविशिष्टस्य चोद्देश्यता।

1. देवदत्तः किं करोति? देवदत्तः पचति,

2. कः पचति? देवदत्तः पचति

इति प्रश्नोत्तरद्वये वैलक्षण्यस्य स्पष्टत्वात्। एवं च देवदत्तः किं करोति?, देवदत्तः पचति इति प्रश्नोत्तरयोरेव देवदत्तादेर्विशेष्यत्वोद्देश्यत्वौचित्यात्। तथा च

3.कानि पुनः शब्दानुशासनस्य प्रयोजनानि? रक्षोहागमलघ्वसंदेहाः प्रयोजनम्,

4. अथ गौरित्यत्र कः शब्दः? गकारौकारविसर्जनीयाः इति भगवानुपवर्षः

इत्यादिपातञ्जल-शाबरप्रश्नोत्तरद्वयेपि प्रयोजन-शब्दयोरेवोद्देश्यता, रक्षादीनां गकारादीनां च विधेयता इति स्पष्टं प्रतीयते।

 एवमेव अस्मिन्समूहे एको विद्वान् वर्तते इति ज्ञातं, परन्तु कः स इति न ज्ञातं, तदा

5. विद्वान् कः? विद्वान् देवदत्तः

इत्यादिप्रश्नोत्तरयोः च विदुष एवोद्देश्यता भवति। एवमेव

6. प्रधानमन्त्री कः? प्रधानमन्त्री मनमोहनः

इत्यादावपि जिज्ञासितधर्मिण एव विधेयता युक्ता।

अत्र च विदुषि देवदत्ताभेदः प्रतीयते। न तु देवदत्ते विद्वदभेदः। विधेयताव्याघातात्। अन्यथा देवदत्तः कीदृशः? देवदत्तः सुन्दर इत्यादावपि सुन्दरे देवदत्ताभेदः एव विशेषणतया विधेयः स्यात्। अत एव पर्वतो वह्निमान् इत्यादौ वह्निमतो विधेयता न्यायोक्ता संगच्छते। “साध्यो विधेयविशिष्टो धर्मी” इति अवयवे दीधितिवाक्यम्[\[2\]](https://mail.google.com/mail/html/compose/static_files/blank_quirks.html#_ftn2)।

**एवं च कः पचति इत्यस्य उद्देश्यवाचककिंपदकत्वं वर्णयन् गदाधरो[**\[3\]**](https://mail.google.com/mail/html/compose/static_files/blank_quirks.html#_ftn3) विचारणीयवचनः।**

किंच कः पचति इत्यत्र पचतिपदार्थस्य उद्देश्यत्वाभ्युपगमे तावत् पचतिपदार्थे किंपदार्थस्यान्वयः स्वीकार्यः। परन्तु अभेदेन अन्वयो न भवति पचति इत्यस्य नव्यमते पाककर्तृवाचकत्वाभावात्।

  

------------------------------------------------------------------------

[\[1\]](https://mail.google.com/mail/html/compose/static_files/blank_quirks.html#_ftnref1) शक्तिवादे गदाधरवचनम्, हरिनाथीयपुस्तके पृ.109.

[\[2\]](https://mail.google.com/mail/html/compose/static_files/blank_quirks.html#_ftnref2) रामानुजताताचार्यसंपादितेमूलपुस्तके पृ.30.

[\[3\]](https://mail.google.com/mail/html/compose/static_files/blank_quirks.html#_ftnref3) शक्तिवादे गदाधरवचनम्, हरिनाथीयपुस्तके पृ.148.

  
विनयावनतस्य वीरनारायणस्येदम्।  

2010/8/4 Surendra Mohan Mishra \<[dr.surendramo...@gmail.com]()\>



  
  
  
--  

Veeranarayana N.K. Pandurangi  
Head, Dept of Darshanas,  
Yoganandacharya Bhavan,  
Jagadguru Ramanandacharya Rajasthan Samskrita University, Madau, post Bhankrota, Jaipur, 302026.

  
  
अथ चेत्त्वमिमं धर्म्यं संग्रामं न करिष्यसि।



