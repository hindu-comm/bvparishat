+++
title = "021 Jagannatha s"

+++
[[Jagannatha s	2010-08-14, 08:26:03 [Source](https://groups.google.com/g/bvparishat/c/w1XwbDVudrM)]]



तत्रभवद्भिः श्रीवीरनारायणपाण्डुरङ्गीमहाभागैर्यद् विवेचनं कृतम् उद्देश्यविधेयभावमधिकृत्य तत् पठित्वा इतोपि उद्देश्यभावविचारे मम प्रतीतिः स्फुटतरा समजायत। कदाचिद् गदाधरप्रभृतयोपि प्रामादिकं वदन्तीति भवद्भिरतीव सूक्ष्मेक्षिकया विविध-प्रत्युदाहरणोल्लेखपुरःस्सरं प्रदर्शितम्। यदि सत्यमुच्यते, ‘‘वेदाः प्रमाणम्’’ इति व्युत्पत्तिवादग्रन्थे सुदर्शनाचार्यप्रणीतादर्शाख्यायां व्याख्यायां पठितायामपि मम स भागः सुस्फुटो नासीत्। इदानीं भवद्भिरतिविस्तरश एतद् विवेचनं यत् कृतं तत् पठित्वा विशदीभूतमिव प्रकाशमनुभवन् भवद्भ्यः कार्तज्ञ्यं निवेदयामि।न्यायसुधा-शेषवाक्यार्थचन्द्रिका-कुसुमाञ्जलिविस्तर(उत्तमूर् वीरराघवाचार्य)-शिवदत्तदाधिमथीय-स्थितानि वाक्यजालानि समुद्धृतवद्भिर्यत् स्वपक्षसमर्थना कृता, एतत् सर्वं पठित्वा मम मनसि अतीवानन्दः समजनि। काञ्चित् विज्ञप्तिं च चिकीर्षामि। भवद्भिः नवीनन्यायस्य कतिचन पारिभाषिकान् शब्दान् कांश्चन विचारान् काश्चन कृतीश्चाधिकृत्यकश्चन स्वतन्त्रो ग्रन्थो कृपया विरच्यताम्। येन मादृशा जिज्ञासवोतीव उपकरिष्यन्ते।



इति विनम्र आनन्दतुन्दिलश्च जगन्नाथः।  
  

2010/8/12 Veeranarayana Pandurangi \<[veer...@gmail.com]()\>  





> 
> > --  
> > 



