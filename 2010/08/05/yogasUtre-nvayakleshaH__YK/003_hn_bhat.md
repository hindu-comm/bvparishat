+++
title = "003 hn bhat"

+++
[[hn bhat	2010-08-06, 09:28:40 [Source](https://groups.google.com/g/bvparishat/c/YKjMuwBxhXQ)]]



क्षमां याचे। पूर्वतनसन्देशे, भावे अङ् इति वक्तव्ये क्यप् इत्युक्तं प्रमादात्। तत्र अङ् इति परिष्कृत्य पठ्यताम्। भिदादित्वादङ् भावे प्रत्यये संज्ञा इति रूपमिति तात्पर्यात्। पूर्वलेखनस्य तात्पर्यं तावत् वशीकारसंज्ञा संज्ञिशब्दः, वैराग्यं संज्ञाशब्द इति संज्ञासंज्ञि-भावः अनयोः। न विपरीतम्। वशीकारसंज्ञकं वैराग्यमिति वशीकारस्य न संज्ञात्वम्। तथा च, अन्वयक्लेशो नास्त्येव।

  

तत्र सूत्रे संज्ञाशब्दः न पाणिनीयवत् संज्ञार्थकः, पारिभाषितः, किं तु भाववाचकः, संज्ञानक्रियापरः, बुद्धिरित्यर्थः। प्रकृते,दृष्टानुश्राविकविषयवितृष्णस्य =

दृष्टेषु = ऐहिकेषु,  आनुश्रविकेषु = परलौकिकेषु वेदादिषु श्रुतिप्रतिपाद्येषु च विषयेषु, विगततृष्णस्य = गतगर्धस्य योगिनः,

जायमाना या,

वशीकारसंज्ञा =

ममैवैते विषया नाहमेतेषांवशे, वशे सन्ति विषया इति वशीकारः = वितृष्णत्वम्, तादृशी संज्ञा = बुद्धिः, भावना, सैव वशीकारसंज्ञा।

वैराग्यम्।

  

वशीकारसंज्ञं वैराग्यमिति नोक्तम्, बुद्धिविशेषस्यैव वैरग्यभेदस्याभिप्रायात्।

  

चतुर्धा वैराग्यबुद्धिर्भवति, यतमानसंज्ञा, व्यतिरेकसंज्ञा, एकेन्द्रियसंज्ञा, चतुर्थी च वशीकारसंज्ञा इति चतस्रः संज्ञा इत्यागमिकाः इति तत्त्ववैशारादीकाराः। पूर्वासामपि विवरणं तत्रैव द्रष्टव्यम्।

  

या वशीकारसंज्ञा सा योगहेतुभूतं वैराग्यमिति भोजादिभिः सर्वैर्व्याख्यातम्।

  

सूत्रे चतुर्थ्येव वैराग्यसंज्ञा वैराग्यं
चित्तवृत्ति-निरोध-साधनयोर्द्वितीयमुपात्तम्, अन्यासां संज्ञानामनयैव चरितार्थत्वादिति तत्त्ववैशारदी।

  

व्यासभाष्ये --

  

दिव्यस्यादिव्यविषयसंप्रयोगे ऽपि चित्तस्य विषयदोषदर्शिनः प्रसंख्यानबलादनाभोगात्मिका हेयोपादेयशून्या वशीकारसंज्ञा = वैराग्यम्। इति वशीकारसंज्ञाया एव विवरणमुपलभ्यते।

  

अन्वयार्थं प्रयत्नः कुत्रापि नोपलभ्यते इति लेखनस्यास्य तात्पर्यम्।



