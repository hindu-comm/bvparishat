+++
title = "007 Surendra Mohan Mishra"

+++
[[Surendra Mohan Mishra	2010-06-08, 19:36:27 [Source](https://groups.google.com/g/bvparishat/c/pXMVPgYvCuM)]]



**मान्याः,  
"ज्ञानविज्ञानविमुक्तये" इति वाक्यं तदंशो वेदं नाज्ञातमूलशीलमिति चिन्त्यताम । वक्तुरिच्छा तु तात्पर्यं परिकीर्तितम् इति सम्भावनीयमिदम् । अर्थो'पि श्लाघनीयो दृश्यते । सर्वत्र वेदादिवाक्यमस्त्वित्यपि मा''ग्रहो'स्तु । परं श्रेयस्संपादकत्वेन वेदानुकूलत्वम् अन्वाख्येयं भवति । समस्तपदे'त्र ज्ञान विज्ञानाभ्यां विमुक्तिरिति साधूक्तम् । पूर्णवाक्यं तु "विश्वविद्यालयानुदानायोगः ज्ञानविज्ञानविमुक्तये'स्ति" इति स्यात् । अत्र महत्तथ्यं खलु पश्यामि - सर्वशास्त्रमय्या गीताया: काचन सदुक्तिरत्र फलति । तत्र पश्यन्तु नवमे राजविद्याराजगुह्ययोगे प्रथमं श्लोकम् -"इदं तु ते गुह्यतमं प्रवक्ष्याम्यनसूयवे । ज्ञानं विज्ञानसहितं यज्ज्ञात्वा मोक्ष्यसे'शुभात् ।।" अत्र किं ज्ञानं किं वा विज्ञानमिति बहुधा व्याख्यानं,परं यदुच्यते सेक्युलरसन्दर्भः तत्र पुनः ज्ञानमिति सर्वविधं ज्ञानमस्तु विज्ञानमिति प्रयोगसिद्धो'नुभवो'स्तु । ताभ्यां विमुक्तिरिति विद्यावतामभ्युदयनिःश्रेयसप्राप्तिरिति मन्तव्यं,सेक्युलर-कृते भवतु मात्रम् अभ्युदयः तदुररीकृत्य प्रवर्ततामग्रे कश्चिद् धीर:सर्वतोभद्रः।अत्र  
विमुक्तिपदेन emancipation liberation वा प्रतिपित्सितं ,तदस्तु । कणादोक्तिः " यतो'भ्युदय निःश्रेयससिद्धिः स धर्म" इत्यपि फलिता भाति । स्वामी विवेकानन्दः 'emancipation of the masses through man-making education'इति बहुशः कथितवान् दृश्यते ।  
  
उत्कलेषु स्नातकाध्ययनाय प्रसिद्धं रेवेन्सामहाविद्यालायं प्रविष्टेन मया तत्र द्वारि "ज्ञानमेव शक्तिः","Knowledge is Power"इति आदर्श वाक्यं वीक्ष्य तन्मूलं चिकित्सता बहुत्र समालोडितं,परं न प्राप्तं, गच्छता कालेन बेकान- निबन्धानां स्वाध्यायतो लब्धं नेत्रनिर्वाणं तत्रत्यमिदं समनुदितं संस्कृतेनेति । अस्तु ।  
सादरम् ,  
सुरेन्द्रमोहनमिश्र:**  
  

2010/6/8 Dr. S. Ramakrishna Sharma \<[d.ramak...@gmail.com]()\>  

> हरि: ॐअ  



  
  
  
--  
\*\*\*\*\*  
Surendramohan Mishra  
Dept of Sanskrit,Pali & Prakrit  
Faculty of Indic Studies,Kurukshetra University  
KURUKSHETRA-136 119,Haryana,INDIA  
Tel : (Off.)01744 238410(extn.)2504  
(Mob.)098960 86579;(Res.)01744-238567  
Blogs : <http://surendrashastram.blogspot.com>  
     <http://surendra-shaastram.blogspot.com>  

