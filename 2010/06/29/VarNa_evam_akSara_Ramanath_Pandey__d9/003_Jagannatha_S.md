+++
title = "003 Jagannatha S"

+++
[[Jagannatha S	2010-06-30, 07:46:07 [Source](https://groups.google.com/g/bvparishat/c/d95ZIjsC0aM)]]



मम प्रश्नस्य सविवरणम् उत्तरं दत्तवद्भ्यः डा.रामनाथवर्येभ्यः सादरं  
सधन्यवादं नमोवाकं ब्रवीमि।श्रीमतां हरिनारायणभट्टवर्याणां  
पत्रस्येत्थङ्कारं मामिका प्रतिक्रिया-मदीयस्य संदेहस्य सारोऽयम्-किम्  
अक्षरमाला इति प्रयोग उचित आहोस्वित् वर्णमाला इति प्रयोग उचित इत्येव।  
वर्णमाले इति प्रयोगस्य कन्नडभाषायां ह्रस्वैकारान्तत्वेन प्रयोगः  
साधुर्वा न वेति विचारो न प्रस्तुतं वस्तु। एतत् सम्यग् ज्ञातवद्भिः  
श्रीमद्भिः स्वयं द्वितीये पत्रे तस्मिन् विषये स्पष्टीकरणं दत्तमिति ते  
साधुवादार्हाः। अक्षरमाले इत्येतस्य शुद्धसंस्कृतमूलं तु अक्षरमाला  
इत्येव किल। चलच्चित्रगीतरचनाकारः सम्यग् मालाकारेण अक्षराणाम्  
अभ्यासविषये चिन्तयित्वा तादृशीं पङ्क्तिं रचितवानिति मम न प्रतिभाति। स  
तु साधारणगीतकार एव।लोकरूढिमनुसृत्य झटिति किमपि रचितवान्। तत्र  
अक्षरमाला इति संस्कृतमूलमिति सुविस्पष्टायते। वस्तुतो वर्णमाला इति किं  
न भाव्यमिति मदीयस्य प्रश्नस्य आकूतम्। अस्तु। माला इति शब्देनापि  
बह्वमूल्यान् विषयान् बोधितवद्भ्यः श्रीमद्भ्यो हरिनारायणभट्टवर्येभ्यः  
धन्यवादान् समर्पयामि।  
अन्यच्च विनयाद् विनिवेदयामि।संस्कृतेतरासु भाषासु संस्कृतशब्दानां  
बहवोऽपभ्रंशा इदानीं प्रयुज्यन्ते। ते सर्वेऽपि तत्तद्भाषासु साधव इति  
जनानां सत्यप्यभिप्राये,अस्माभिस्ते न सोढव्याः। किमर्थमिति चेत्, ते  
संस्कृतमपि कदाचिदाक्रम्य संस्कृतस्य शुद्धिं नाशयन्ति। यथा औत्तराहेषु  
प्रान्तेषु संघटनमिति वक्तव्ये संगठनमित्यसाधुः प्रयोगः संस्कृतमपि  
इदानीं प्रविष्टः श्रोत्रजुगुप्सनः कदाचित् संस्कृतज्ञैरपि प्रयुज्यमानः  
पीडाकारी संजातः। तस्मादस्माभिः सदा जागरूकैर्भाव्यम्।अन्यथा कदाचिदीदृशः  
काल आयाति यत्र संस्कृतस्य मूलं कन्नडं, संस्कृतस्य मूलं मराठी,  
संस्कृतस्य मूलं वङ्गभाषा, संस्कृतस्य मूलं हिन्दी-इत्यादिका  
सर्वथाऽप्यसहनीया परिस्थितिरुद्भवेत्।  
जगन्नाथः।

On Jun 29, 1:01pm, hn bhat \<[hnbha...@gmail.com]()\> wrote:  
\> 2010/6/29 hn bhat \<[hnbha...@gmail.com]()\>



