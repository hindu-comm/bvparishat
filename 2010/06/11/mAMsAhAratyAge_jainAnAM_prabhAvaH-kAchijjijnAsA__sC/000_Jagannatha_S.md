+++
title = "000 Jagannatha S"

+++
[[Jagannatha S	2010-06-11, 21:49:20 [Source](https://groups.google.com/g/bvparishat/c/sCg5ZqnBi0M)]]



आर्याः स्वस्ति।  
सर्वत्र भारते विषयोयं प्रचुरप्रचारो यद् भारते मांसाहारत्यागो यत् कृतः  
कैश्चन, तत्र जैनानामेव प्रभावः कारणमिति, वङ्गीयान् ब्राह्मणान्  
मुक्त्वा यदितरे ब्राह्मणा अधुना सस्याहारिणो वर्तन्ते तत्र जैनानां  
प्रभावं विना नान्यत् कारणं भवितुमर्हतीति च। अत्र मम जिज्ञासा-  
किं कुत्रापि जैनै रचिते संस्कृतग्रन्थे प्राकृतग्रन्थे  
अर्धमागधीग्रन्थे वा तथा स्पष्टमुल्लिखितम् ? अथवा ब्राह्मणविरचिते वा  
कस्मिन्नपि ग्रन्थे तथोल्लेखः प्राप्यते ? जैनानां प्रभावः किमर्थं  
सर्वासु जनजातिषु न बभूव ? किमर्थं वङ्गीया ब्राह्मणा मत्स्यं खादन्ति ?  
तेषु जैनानां प्रभावः किमर्थं न बभूव ?  
अधुनापि मांसाहारो भारते बह्वीषु जनजातिषु अनुवर्तमानो दृश्यते, तत्  
कथम्? भारते मांसाहारिणां संख्या सस्याहारिणां संख्यापेक्षया अधिकतरा।  
तेषु मांसाहारिषु मांसाहारिषु जैनानां प्रभावः कुतो न बभूव ?  
ब्राह्मणैर्जैनीयानां स्याद्वादादिसिद्धातानां सर्वथाप्यस्वीकारे  
जैनसंप्रदायमूलिका सस्याहारपद्धतिः जैनीयत्वादेव कारणादादरणीयेति  
परिभावितमित्यत्र को गमकः? सस्याहारिणो ब्राह्मणा आयुर्वेदोपाध्याया बहवो  
वर्तन्ते। आयुर्वेदे स्पष्टमेव मांसाहारो विधीयते।  
सस्याहारिभिर्ब्राह्मणैः मांसाहारप्रतिपादकेष्वायुर्वेदग्रन्थेषु  
किमर्थमादरः प्रदर्श्यते ? अनुल्लिखितमधुमांसाः केचन  
जैनविरचितायुर्वेदग्रन्थाः (उग्रादित्यादिप्रणीताः) कल्याणकारकादयो  
यद्यपि वर्तन्ते। मम ज्ञानानुसारेण तेषां ग्रन्थानां तथा न प्रचारो यथा  
चारकसौश्रुतादीनाम्। केवलं पुष्पैरेव भेषजयोगं वर्णयन्  
पुष्पायुर्वेदाख्यो ग्रन्थः समन्तभद्राचार्येण विरचितः श्रूयते। स  
कुत्रापि नोपलभ्य इदानीम्। जैनायुर्वेदीयसंप्रदायेऽपि कुतस्तस्य  
प्रस्मरणम् ?  
जगन्नाथः।  

