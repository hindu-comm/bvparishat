+++
title = "000 hn bhat"

+++
[[hn bhat	2010-07-19, 19:14:32 [Source](https://groups.google.com/g/bvparishat/c/7IV6-vYimZM)]]



\> अभिवादये। साधूक्तमस्माकं सुहृद्भिस्सुरेन्द्रमोहनमिश्रमहोदयैः  
\> गुडाकेशविषये।"भवभूति"विषयेऽपि तथैव विशदीक्रियतामिति प्रार्थ्यन्ते।

आचार्यान् प्रणिपत्य द्वितीयनाम्नो भवभूतेर्विविषये किंचिदुच्यते यथाश्रुतम् -

"श्रीकण्ठपदलाञ्छनः भवभूतिनामा कविः" इति तन्नाटक-प्रस्तावनातो ज्ञायते।

"भवात् शिवात् भूतिः भस्म सम्पद् यस्य ईश्वरेणैव जाति द्विजरूपेण  
विभूतिर्दत्ता’ इति घनश्यामः उत्तरे रामचरिते व्याचख्यौ। अपरे तु -  
भवभूतिरिति तस्य तूलिकानाम सहृदयैर्दत्ता इति मन्यन्ते ---

श्रीकण्ठपदं लाञ्छनं नाम यस्य सः। ‘लाञ्छनो नाम-लक्ष्मणोः’ इति रत्नमाला।  
पितृकृतनामेदम्...भवभूतिर्नाम ‘साम्बा पुनातु भवभूतिपवित्रमूर्तिः।’ इति  
श्लोकरचना सन्तुष्टेन राज्ञा भवभूतिरिति ख्यापितः। इति वीरराघवस्तत्रैव।

अपरे तु -

तपस्वी कां गतो ऽवस्थामिति स्मेराननाविव।  
पार्वत्याः स्तनौ वन्दे भवभूतिसिताननौ॥

इति श्नोकरचनानिमित्तं तस्य भवभूतिरिति नाम समजनीति मन्यन्ते।

भूतिशब्दस्य भस्मवाचकत्वमपि द्वितीयव्याख्याने हेतुः। प्रथमे  
भूतिशब्दस्यैश्वर्यवाचकत्वं च स्फुटमेव तत्र व्याख्यानात्। भवाद्  
भूतिर्यस्येति व्यधिकरणबहुब्रीहिः। "अवर्ज्यो हि जन्मद्युत्तरपदो  
बहुब्रीहिः" इति वामनमतेन व्यधिकरणबहुब्रीह्रेरपि ग्राह्यत्वं  
प्रसङ्गसङत्या।भवाद् भूतिर्भवनं जन्म यस्येति वा इति च व्युत्पत्तिस्तु  
साधुरेव। भवप्रसादाज्जन्म लेभे यत इति वा।

इत्यलं विस्तरेण

शेषे शेषा विद्वांसः प्रमाणम्।

--  
Dr. Hari Narayana Bhat B.R.  
EFEO,  
PONDICHERRY  

