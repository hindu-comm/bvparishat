+++
title = "001 hn bhat"

+++
[[hn bhat	2010-07-20, 08:05:49 [Source](https://groups.google.com/g/bvparishat/c/tlv3bg-5VMA)]]



सत्यम्, चिन्तनीयो ऽयं विचारः।

"राजा सार्वभौमो ऽश्वमेधेन यजेत" इति राज्ञामेवाधिकारात्, तत्र यज्ञे  
कृते पुत्रलाभो भविष्यतीति राजान्तरसाधारण्येन चिन्तयता अश्वमेधः  
प्रारब्धः स्यादिति यत्किंचित् समाधानाम्। रामायणानुसारिवृत्तं तु राज्ञा  
एवं प्रस्तावे कृते, सुमन्त्रेण ऋष्यशृङ्गमानयनेन पुत्रलाभो भविष्यतीति  
सनत्कुमारोदितं पुरावृत्तं कथयता तस्यानयनार्थं प्रस्तावः कृत इति  
तन्मुखोपदिष्टं पुत्रकामेष्टिमिष्ट्वा पुत्रान् लेभे इति। तदपि  
सनत्कुमरोदितं भाविवृत्तं पुरावृत्त एवान्तर्गतम्। अश्वमेधन्ते  
ऋष्यशृङ्गद्वारा पुत्रकामेष्टिः अनुष्ठिता इति वाल्मीकीया कथा। तत्र  
प्रथममेव राज्ञा किमर्थमश्वमेधः प्रस्तुत इति पुत्रकामेष्टिज्ञानाभावाद्  
वा अज्ञानाद् वा इति प्रश्नान्तरम्। काव्यप्रस्तावात्  
पुरावृत्तादिकथनप्रसङ्गेन पूर्वनिर्णीत एवांशः, कविना यथायोगं  
राज-मन्त्रि-संबन्ध-स्फुटीकरणार्थं तथा व्यवस्था कृता इति कवेः समर्थनं  
स्यात्। राज्ञः पुत्रकामेष्टिपरिज्ञानाभावो वा कल्पनीयः इति मे भाति।  
तत्र वृतानुसारेण अश्वमेधान्ते दशरथेन प्रार्थित ऋष्यशृङ्ग एव  
पुत्रकामेष्टिं करिष्यामि पुत्रलाभार्थमिति अभ्युपगम्य तथा कृतवाविति  
सुस्थम्। तदपि सुमन्त्रमन्त्रणानुसारमेव कविस्वातन्त्र्यमेव कारणं  
पश्यामः। "अपारे काव्यसंसारे कविरेकः प्रजापतिः। यथास्मै रोचते विश्वं  
तथेदं परिवर्तते।" इति सहृदयचक्रवर्ती।

विद्वद्भिरत्र प्रकारान्तरेण समाधानं करिष्यते इति प्रत्याशा।

2010/7/19 Jagannatha s \<[jgra...@gmail.com]()\>:

  
\> संतानरहितेन दशरथेन केवलं पुत्रकामेष्टिरनुष्ठातव्याऽऽसीत्।  
\>  
\> परन्तु तेन अश्वमेधः प्रारब्धः।  
\>  
\> किमत्र कारणम्?  
\>  

\> --  
\> अथ चेत्त्वमिमं धर्म्यं संग्रामं न करिष्यसि।  
\> ततः स्वधर्मं कीर्तिं च हित्वा पापमवाप्स्यसि।।  
\> तस्मादुत्तिष्ठ कौन्तेय युद्धाय कृतनिश्चयः।  
\> निराशीर्निर्ममो भूत्वा युध्यस्व विगतज्वरः।। (भ.गी.)  
\>

--  
Dr. Hari Narayana Bhat B.R.  
EFEO,  
PONDICHERRY  

