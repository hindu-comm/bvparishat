+++
title = "000 Jagannatha S"

+++
[[Jagannatha S	2010-07-13, 08:27:13 [Source](https://groups.google.com/g/bvparishat/c/j8RJd4_cC2c)]]



आर्याः, स्वस्ति।  
‘‘ मन्त्रब्राह्मणयोर्वेदनामधेयम् ’’ इति वार्त्तिकं श्रूयते।  
1.किमिदं वेदलक्षणवाक्यम् ?  
2.यदि लक्षणवाक्यमिदं, लक्षणमित्यनुपन्यस्य नामधेयमिति  
किमर्थमुपन्यस्तम् ?  
3.अत्र मन्त्रब्राह्मणशब्दयोः पार्थक्येनोपन्यासो ब्राह्मणगतानां  
वाक्यानाम् अमन्त्रत्वं किं न सूचयति ?  
4.यदि मन्त्रब्राह्मणयोरुभयोरपि वेदनामधेयं मन्त्रवेदो ब्राह्मणवेद इति  
व्यवहारः साधुर्भवेत्।तस्येष्टापत्तित्वे शथपथवेदः, गोपथवेदः  
इत्यादिप्रयोगापत्तिः।  
5.अन्यदिह धर्मसंकटम्।चत्वारो वेदा इति, अष्टौ ब्राह्मणग्रन्था इति च  
प्रसिद्धिः।यदि ब्राह्मणानां वेदनामधेयं, द्वादश वेदा इति  
प्रसिद्धिरस्तु, ब्राह्मणानामपि वेदेतिनामधेयवत्त्वात्।  
6.सत्यामपि ‘‘अपौरुषेयत्वं वेदानामेव, न तु ब्राह्मणानाम् ’’ इति  
प्रसिद्धौ, ब्राह्मणानां वेदत्वकोटौ कथं प्रवेशः ?  
7.संहिताया वेदत्वं निराबाधं यन्मूलक ऋग्वेद-यजुर्वेद-सामवेदाथर्ववेदा  
इति साधुर्व्यवहारः।यदि मन्त्राणामेव स्वातन्त्र्येण वेदत्वं, सहस्राधिका  
वेदा भवेयुः सर्वेषां मन्त्राणां वेदेतिनामधेयवत्त्वात्। अपि च  
अग्निमन्त्र इन्द्रमन्त्र इत्यादिव्यवहारस्थले, अग्निदेवताकमन्त्र  
इन्द्रदेवताकमन्त्र इत्यादिव्यवहारस्थले,  
अग्निसूक्तमिन्द्रसूक्तमित्यादिव्यवहारस्थले च  
अग्निवेदेन्द्रवेदेत्यादिव्यवहारापत्तिरपि दुर्वार्या पक्षेऽस्मिन्।  
‘‘अनन्ता वै वेदा ’’ इति वाक्यमत्रानुद्धरणीयं, मन्त्राणां  
वेदत्वरूपधर्मवत्त्वस्य तत्र तात्पर्यविरहात्।  
जगन्नाथः।

