+++
title = "001 Sachchidanand Mishra"

+++
[[Sachchidanand Mishra	2010-07-14, 04:42:11 [Source](https://groups.google.com/g/bvparishat/c/2TrVmFrYn6c)]]



प्रिय गणपतिमहोदय  

inherence इत्यस्यार्थो भवति समवायः। प्रश्नोयं विद्यते यत् यदा प्रत्यक्षं भवति तदा घटो नीलरूपवान् इति प्रत्यक्षं भवति। यदि तावत् न्यायशास्त्रीयशब्दावल्या प्रोच्यते तर्हि प्रत्यक्षस्थले घटत्वावच्छिन्नविशेष्यताशालिसमवायम्बन्धावच्छिन्ननीलरूपत्वावच्छिन्नप्रकारताशालि ज्ञानं जायते। परन्तु यदा तज्ज्ञानं परस्मै बोधयितुं नीलो घटः इति वाक्यं प्रयुज्यते तदा घटत्वावच्छिन्नविशेष्यताशालि-अभेदसम्बन्धावच्छिन्ननीलत्वावच्छिन्नप्रकारताशालि शाब्दबोधात्मकं ज्ञानं जायते। नीलाभिन्नो घटः इति शाब्दबोधो जायते। तथा च प्रत्यक्षस्थले यादृशं ज्ञानं जातं तादृशमेव ज्ञानं परस्मै प्रदातुं नैयायिकानां काचिदपि पद्धतिर्न दृश्यते। प्रत्यक्षेण यादृशं ज्ञानं संजातं तस्यैव परस्मै बोधनं युक्तिसङ्गतं दृश्यते। प्रत्यक्षस्थले कयाचिद्रीत्या घटत्वावच्छिन्नविशेष्यताशालि-अभेदसम्बन्धावच्छिन्ननीलत्वावच्छिन्नप्रकारताशालि ज्ञानं यदि जायेत, अथ च शाब्दबोधस्थले यदि कयाचिद् रीत्या घटत्वावच्छिन्नविशेष्यताशालिसमवायम्बन्धावच्छिन्ननीलरूपत्वावच्छिन्नप्रकारताशालि ज्ञानं जायेत तदा वार्तालापः शक्यः स्यात्। तदेव तु नास्ति। अत एव वार्तालापः अशक्यः इति प्रश्नस्याशयः।

मम पक्षो विद्यते यत् न शास्त्रेषु प्रश्नोयं चर्चितः। परन्तु विद्यत तावदस्य समाधानम्। सामान्यतो नैतदाभाति यत् प्रत्यक्षस्थलेघटत्वावच्छिन्नविशेष्यताशालि-अभेदसम्बन्धावच्छिन्ननीलत्वावच्छिन्नप्रकारताशालि ज्ञानं कथञ्चित् सम्भवति, नैव च शाब्दबोधस्थले घटत्वावच्छिन्नविशेष्यताशालिसमवायम्बन्धावच्छिन्ननीलरूपत्वावच्छिन्नप्रकारताशालि ज्ञानस्य सम्भावना प्रतिभाति। परन्तु शाब्दबोधानन्तरं मानसं घटत्वावच्छिन्नविशेष्यताशालिसमवायम्बन्धावच्छिन्ननीलरूपत्वावच्छिन्नप्रकारताशालि ज्ञानं सम्भवति, तथैव च प्रत्यक्षानन्तरं
घटत्वावच्छिन्नविशेष्यताशालि-अभेदसम्बन्धावच्छिन्ननीलत्वावच्छिन्नप्रकारताशालि मानसं ज्ञानं भवति। अत एव वार्तालापः सम्भवति। एतदेव मदीयं समाधानम्।

  

2010/7/13 Vamshi Krishna Ghanapathi \<[vkghan...@gmail.com]()\>  



> --  
> अथ चेत्त्वमिमं धर्म्यं संग्रामं न करिष्यसि।  
> ततः स्वधर्मं कीर्तिं च हित्वा पापमवाप्स्यसि।।  
> तस्मादुत्तिष्ठ कौन्तेय युद्धाय कृतनिश्चयः।  
> निराशीर्निर्ममो भूत्वा युध्यस्व विगतज्वरः।। (भ.गी.)  

  
  
  
--  
Sachchidanand Mishra  
\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*  
Associate Professor  
Department of Philosophy and Religion  
Banaras Hindu University  
Varanasi  
Mobile--09450823808  
\<<http://sites.google.com/site/awebsiteonnavyanyaya/>\>  

