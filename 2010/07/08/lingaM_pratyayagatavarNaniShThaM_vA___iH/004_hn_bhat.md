+++
title = "004 hn bhat"

+++
[[hn bhat	2010-07-09, 10:33:51 [Source](https://groups.google.com/g/bvparishat/c/iHpk4yXAwKc)]]



  

  

संस्कृतव्याकरणे तावत् "स्त्रियाम्" इति स्त्रीप्रत्ययविधाने, केयं स्त्री नाम? इत्याकाकङ्क्षायाम्, सामान्यविशेषा स्त्रीत्वादयो गोत्वादय इव बहुप्रकारा वक्तव्याः। क्वचिदाश्रयविशेषाभावादुपदेशव्यङ्ग्या एव भवन्ति यथा ब्राह्मणत्वादयः। स्त्रीत्वं च प्रत्ययार्थः, प्रकृत्यर्थविशेषणं चेत्युभयत्रापि युज्यते -- स्त्रियामभिधेयायां स्त्रियां वा यत् प्रातिपदिकं वर्तते इति। इति व्याकरणे चोभयाश्रितत्वम्, व्यवहाराश्रयत्वाल्लिङ्गस्य। भवतां सन्देहः संस्कृते प्रयुज्यमानानस्य लिङ्गशब्दस्य व्यवहारे वा संस्कृते प्रयुज्यमानानां शब्दानां लिङ्गद्योतकत्वविषये वा इति न विविच्य ज्ञातम्।

  

तथापि, व्याकरणे कोशेषु च लिङ्गानुशासनं वर्तते, यदाश्रयेण प्रयुज्यमानानां शब्दानां लिङ्गनिर्णयः क्रियते, न तु तदभिधेयानां पदार्थानां पुंस्त्वं वा स्त्रीत्वं वा नपुंसकत्वं वा निर्णीयते इति मम मतिः। अत्र सहायकं व्याकरणमप्युपयुज्यते। तत्रापि, हिन्दीभाषायाम्, लिङ्गद्वयमेव वर्तते, पुंस्त्री-भेदात्, तत्रापि का वाचोयुक्तिः? घर गृहवाची, संस्कृते नपुंसकलिङ्गे प्रयुज्यते तत्समानार्थकः गृहमिति , यदा स एव पुंसि भूम्न्येव प्रयुज्यते गृहा इति। हिन्दीभाषायां स्त्रियामेव प्रयुज्यते। तत्र भवतां शङ्का निरवकाशा चेदत्रापि तथैव।

  

> अपरमिहावधेयम्-लिङ्गस्य शब्दनिष्ठत्वेऽपि तल्लिङ्गं

> वास्तविकस्त्रीलिङ्गादिकं नैवेत्यतिरोहितं प्रेक्षावताम्।

> पुरुषशब्दप्रतिपाद्यार्थनिष्ठं पुल्लिङ्गमन्यत्, पुरुषशब्दनिष्ठं

> पुल्लिङ्गं चान्यत्। नानयोरैक्यम्। इङ्ग्लीष्भाषाग्रन्थनिबद्धेषु

> व्याकरणग्रन्थेषु gender अन्यत्, sex च अन्यत्। नानयोरैक्यम्। परन्तु

> संस्कृते शब्दनिष्ठस्यापि धर्मस्य लिङ्गमित्येव संज्ञा,अर्थनिष्ठस्यापि

> धर्मस्य लिङ्गमित्येव संज्ञा। प्रयुज्यमानशब्दार्थोभयव्यवहारा

> लिङ्गसंज्ञा लिङ्गस्य वास्तविकस्थाननिर्णयं क्लेशयति।

  

  

यथा आङ्गलभाषायाम्, Sex पदं नानार्थकमपि, व्याकरणे तद्द्योतकप्रत्ययानां शब्दानां च Grammatical Gender, इति व्यवहारः, यदा तत्तभिधेयेभ्यो भिद्यते तद्वाचकानां शब्दानां लिङवाचकप्रत्ययाः, शब्दाश्च। तत्र तथा श्ब्दानां भेदो नास्तीति सत्यम्, तथापि Moon, Ship इत्यादि पदानां काव्येषु स्त्रीलिङगद्योतक-सर्वनामभिर्व्यबहारः क्रियते कविभिः। तत्र कविप्रयोगसाधुत्वं चाङ्गीक्रियते यदा व्यवहाराद् भिद्यते। तत्र व्याकरणे Sex इति पदं न प्रयुज्यते इति ममानुभवः, तेषां च masculine, faminine, and neuter इति प्रयोगः\| न तु Male, Female, Neuter इति। तत्रापि प्रत्ययानां तद्द्योतकत्वेन प्रयोगो वर्तते - Prince - Princess इत्यादिः।

  

अत्र संस्कृते व्याकरणे तावत् न लौकिकं लिङ्गम्, "स्तनकेशवती स्त्री लोमशः पुरुषः स्मृतः। उभयोरन्तरं यच्च तदभावे नपुंसकम्॥" इत्युक्तं व्यक्तपुंस्त्रीव्यक्त्याधारेण न निश्चीयते, अपि तु पारिभाषिकम्। व्याकरणसमयश्च - सत्त्व-रजस्तमसां गुणानामाधिख्ये पुमान्, अपचये स्त्री, उभयोरभावात् स्थितिमात्रे नपुंसकम् इति व्यवस्थामाश्रित्य प्रवर्तते। व्याकरणे व्यवहारश्च पुं-स्त्री-नपुंसक-लिङाः शब्दा तत्तद्रूपभेदेन प्रयुज्यन्ते इत्येव प्रयोजनमस्या व्यवस्थायाः, न तु लौकिक-लिङ्ग-द्योतनार्थमिति बोध्यम्। तदभिप्रायेणैव नपुंसकलिङ्गे प्रयुज्यमानशब्दः मित्र-शब्दः सुहृद्वाचकः नपुंसकलिङ इत्युच्यते, स एव पुंलिङ्गे प्रयुज्यमानः सूर्य-व्यक्ति-वाचकः पुंलिङ्ग इत्युच्यते। एवमेव अयं पदार्थः, इयं व्यक्तिः, इदं वस्तु इति त्रिलिङ्ग्यामपि प्रयुज्यमानस्य तदभिभिधेयस्य एकस्यैव पदार्थस्य वाचकाः शब्दाः त्रिलिङ्गाः। अतश्च व्याकरणे पारिभाषिकमेव लिङमाश्रीयते इत्युच्यते। तत्त्वं च, महाभाष्ये स्पष्टमुक्तम् -- संस्थानप्रसवौ लिङ्गमास्थेयौ स्वकृतान्ततः। संस्त्याने स्त्यायतेर्डट् स्त्री सूतेः सप् प्रसवे पुमान्। उभयोरन्तरं यच्च तदभावे नपुंसकम्।" इति। गुणानामपचयः संस्त्यानम्, तदुपचयः प्रसवः इति तद्व्याख्यातारः। इदमेव शास्त्रीयं लिङमित्युच्यते। अन्यच्च लौकिकं लिङ्गमिति व्यवस्था। उभयोरप्याश्रय़ः यथासंभवं भवतीति ज्ञेयम्। न केवलमन्यतरस्य, पारिभाषिकस्य त्वव्याहतप्रसरत्वात्। लौकिकमात्रस्य ग्रहणे एकस्या एव स्त्रीव्यक्तेः भार्यायाः, कलत्रमिति नपुंसके, दाराः इति पुंलिङ्गे तत्रापि बहुवचने, पत्नीति "पत्युर्नो यज्ञसंयोगे" यज्ञसंयोग एव अभिधानात् तत्तदनुसारेण व्यवहारानुपपत्तिः स्पष्टैव। केचन शब्दाः नियतलिङ्गाः, केचन त्रिलिङ्गाः, अलिङ्गावेव युष्मदस्मच्छब्दौ इति संस्कृतभाषाव्यवहारसिद्धाः। एवमेव हिन्दीभाषायां सर्वथा पुं-स्त्री-वाचका एव शब्दाः, न केवलं पुं-स्त्री-व्यक्तिषु प्रयुज्यन्ते, अन्येषां जडानां पदार्थानामपि इति तद्भाषागतं वैशिष्ट्यम्। एवं तदनुसारेण तत्संनियोगविशिष्टानामपि पदानां विपरिणामाः तत्र प्रसिद्धाः।

  

प्रयोगे नाम्नां लिङ्ग-परिज्ञानार्थं च नाम-लिङानुशासनादीन्युपकरणानि व्याकरणं च उपकरणानि वर्तन्ते एव। इति तत्र सन्देहस्यानवकाशः।

  

  

  

  

  



>   

  

परन्तु मेघदूते ‘‘धूमज्योतिःसलिलमरुतां

> \> सन्निपातः क्व मेघ’’ इति महाकविवचने वास्तविकः पुंस्त्वरूपो धर्मो  
> \> मेघशब्दप्रतिपाद्ये वस्तुनि नास्तीत्यपि स्पष्टायते किल।अत्र कया  
> \> वाचोयुक्त्या मेघशब्दप्रतिपाद्यस्य वस्तुनः पुंस्त्वं साधनीयम् ?  
> \> मेघेतिशब्दजनकौ धातुप्रत्ययाववलम्ब्य वा मेघशब्दप्रतिपाद्यस्य > वस्तुनः  
> \> स्वरूपमवलम्ब्य वा ?  
>   

  

तत्र लिङ्गानुशासनेन "घञबन्ताः पुंसि" घञन्तस्य पुंस्त्वमनुशिष्टम्, न पृथगारोपणीयम्। यथा समासोक्त्यादावलंकारेषु तत्तच्छब्दनियतलिङाश्रयेणैव निर्वाहः, स्वारस्यं चानुभूयते, "अयमैन्द्रीमुखं पश्य रक्तश्चुम्बति चन्द्रमाः" इत्यादौ, तथैव, मेघदूते ऽपि पुंस्त्वं शब्दसिद्ध एव पुंस्त्वरूपधर्मः, नायकस्य सहायत्वेन स्वीकृतः इति ज्ञातुं शक्यते। वस्तुनः स्वरूपं "धूमज्योतिःसलिलमरुतां संनिपातः क्व मेघ:" इति जडत्वं तस्य कविना ज्ञायते, परं तु विरहिणो यक्षस्य तादृशविविकाभावात् तस्य दूतत्वेन स्वीकारो ऽप्युपपादित एव।

  

इति अलं विस्तरेण ।

  

  



> --  
> अथ चेत्त्वमिमं धर्म्यं संग्रामं न करिष्यसि।  
> ततः स्वधर्मं कीर्तिं च हित्वा पापमवाप्स्यसि।।  
> तस्मादुत्तिष्ठ कौन्तेय युद्धाय कृतनिश्चयः।  
> निराशीर्निर्ममो भूत्वा युध्यस्व विगतज्वरः।। (भ.गी.)  

  
  
  
--  
Dr. Hari Narayana Bhat B.R.  
EFEO,  
PONDICHERRY  

