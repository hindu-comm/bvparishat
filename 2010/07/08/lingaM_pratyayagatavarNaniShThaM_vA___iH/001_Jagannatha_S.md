+++
title = "001 Jagannatha S"

+++
[[Jagannatha S	2010-07-08, 21:14:52 [Source](https://groups.google.com/g/bvparishat/c/iHpk4yXAwKc)]]



अन्यच्च। पुरुषबककोकिलकुम्भकारपितृरामवसिष्ठादिशब्दानामर्थेषु वास्तविकं  
पुंस्त्वम् अथ च स्त्रीमातृजानकीमहिलामयूरीव्याघ्रीत्यादिशब्दानामर्थेषु  
वास्तविकं च स्त्रीत्वं वर्तत इति यद्यपि सत्यं तथापि तेष्वपि शब्देषु  
लिङ्गवत्वमकामैरप्यभ्युपगन्तव्यम् अकारान्तः पुल्लिङ्गः पुरुषशब्दः,  
ईकारान्तः स्त्रीलिङ्गः स्त्रीशब्दः इत्यादिव्यवहारजातस्य  
शिष्टजुष्टत्वात्। पुरुषशब्दप्रतिपाद्येऽर्थे यादृशं पुंस्त्वं तादृशं  
प्रस्तरशब्दप्रतिपाद्येऽर्थे नास्त्येव।  
तद्वत्,स्त्रीशब्दप्रतिपाद्येऽर्थे यादृशं स्त्रीत्वं तादृशं स्त्रीत्वं  
नदीशब्दप्रतिपाद्येऽर्थे नास्त्येव।तटी तटं तट इत्यादिषु त्रिलिङ्गेषु  
शब्देषु त्रिभिर्भिन्नलिङ्गशब्दैरेक एवार्थः प्रतिपाद्यते।अत्र  
भिन्नलिङ्गाः शब्दा इत्येव व्यवहारो न पुनर्भिन्नलिङ्गा अर्था इति।  
अपरमिहावधेयम्-लिङ्गस्य शब्दनिष्ठत्वेऽपि तल्लिङ्गं  
वास्तविकस्त्रीलिङ्गादिकं नैवेत्यतिरोहितं प्रेक्षावताम्।  
पुरुषशब्दप्रतिपाद्यार्थनिष्ठं पुल्लिङ्गमन्यत्, पुरुषशब्दनिष्ठं  
पुल्लिङ्गं चान्यत्। नानयोरैक्यम्। इङ्ग्लीष्भाषाग्रन्थनिबद्धेषु  
व्याकरणग्रन्थेषु gender अन्यत्, sex च अन्यत्। नानयोरैक्यम्। परन्तु  
संस्कृते शब्दनिष्ठस्यापि धर्मस्य लिङ्गमित्येव संज्ञा,अर्थनिष्ठस्यापि  
धर्मस्य लिङ्गमित्येव संज्ञा। प्रयुज्यमानशब्दार्थोभयव्यवहारा  
लिङ्गसंज्ञा लिङ्गस्य वास्तविकस्थाननिर्णयं क्लेशयति।



