+++
title = "010 Jagannatha S"

+++
[[Jagannatha S	2010-07-10, 18:20:30 [Source](https://groups.google.com/g/bvparishat/c/iHpk4yXAwKc)]]



आर्याः, स्वस्ति।  

शब्देषु सत्त्वादिगुणानामपचय उपचय उभयोरभावश्चेति मया नैवोक्तम्।  
वैयाकरणानां सोऽभिप्रायः तत्रभवद्भिः हरिनारायणभट्टमहाशयैरनूदितः।  
अस्तु।  
अन्यदिहावधेयम्।अर्थगतं पुंस्त्वमन्यत्, शब्दगतं पुल्लिङ्गमन्यत्।  
पुंस्त्वपुल्लिङ्गयोर्नाविनाभावः संबन्धः। अर्थगतं  
स्त्रीत्वमन्यत्,शब्दगतं स्त्रीलिङ्गमन्यत्।  
स्त्रीत्वस्त्रीलिङ्गयोर्नाविनाभावः संबन्धः।अर्थगतं नपुंस्त्वमन्यत्,  
शब्दगतं नपुंसकलिङ्गमन्यत्। नपुंस्त्वनपुंसकलिङ्गयोर्नाविनाभावः संबन्धः।  
लिङ्गमशिष्यं लोकाश्रयत्वाल्लिङ्गस्येति वदन्तो वैयाकरणाः स्पष्टमेव  
लिङ्गस्य शब्दगतत्वं सूचयन्तीव। अयं शब्दोऽमुकलिङ्गवानित्यत्र लोक एव  
प्रमाणम्।व्याकरणं लिङ्गानुशासनं च लोकप्रतिपादके। Sex इतिशब्देन अर्थगते  
पुंस्त्वस्त्रीत्वे ग्राह्ये। gender इति शब्देन शब्दगतानि पुंल्लिङ्ग-  
स्त्रीलिङ्ग-नपुंसकलिङ्गानि ग्राह्याणि। सत्यपि अर्थगते पुंस्त्वे  
लोकमनुसृत्य शब्दगतयोः स्त्रीलिङ्गनपुंसकलिङ्गयोर्व्यवहारो लोकमनुसृत्य  
व्याकरणालिङ्गानुशासनाभ्यां दर्श्यते।सत्यपि अर्थगते स्त्रीत्वे  
शब्दगतयोः पुंल्लिङ्गनपुंसकलिङ्गयोर्व्यवहारो व्याकरणलिङ्गानुशासनाभ्यां  
दर्श्यते।सत्यपि अर्थगते नपुंस्त्वे शब्दगतयोः  
पुल्लिङ्गस्त्रीलिङ्गयोर्व्यवहारो व्याकरणलिङ्गानुशासनाभ्यां दर्श्यते।  
तर्हि लिङ्गमर्थनिष्ठमिति व्याकरणसम्मतस्य पक्षस्य का गतिरिति  
चेत्,ममात्रेत्थं प्रतिभाति-अर्थ इति शब्देनात्र वास्तविकं  
चक्षुर्ग्राह्यं वस्तु न ग्राह्यम्।कोषादिवेद्यः  
शब्दरूपोऽर्थोऽत्रार्थशब्दाभिलप्यः।यथा नपुंसकलिङ्गमित्रशब्दस्यार्थः  
सुहृत्।अत्र सुहृद्रूपस्य शब्दरूपस्यार्थस्य पुंस्त्वेऽपि कोषसिद्ध्स्य  
तदर्थरूपस्य मित्रशब्दस्य नपुंसकलिङ्गता समाश्रितलोकव्यवहारा निराबाधा।  
लोकस्तु स्वतन्त्रो व्याकरणाद्यनधीनः सन् स्वेच्छानुसारेण शब्दानां  
लिङ्गानि निर्धारयन् केन निवार्येत? इङ्ग्लीष्भाषायां moon  
इत्यादिशब्दानां स्त्रीलिङ्गता संस्कृतभाषायां पुनः पुल्लिङ्गता  
लोकस्वातन्त्र्यस्य निरङ्कुशत्वं सूचयति। न हि केनापि संस्कृतभाषया  
निर्देशनकाले चन्द्रशब्दप्रतिपाद्ये वस्तुनि वास्तविकं पुंस्त्वं सत्  
इङ्ग्लीष्भाषायां तस्मिन्नेव निर्देशिते नष्टं भवति, स्त्रीत्वं च  
तत्रोत्पद्यत इति प्रतिपादयितुमीष्टे। कन्नडभाषायां विवाहप्रसंगे  
वधूवरार्थकयोः हेण्णु गण्डु इति शब्दयोः नपुंसकलिङ्गवत्त्वेन व्यवहारः।  
अर्थात्,पुंस्त्वादिधर्माः पुल्लिङ्गादिभ्यो बाढं भिद्यन्ते। इयं  
परिस्थितिः सर्वासु भाषासु गोचरीभवति। संस्कृतं नात्रापवादः।  
पुरुषशब्दार्थे च पुंस्त्वस्य, स्त्रीशब्दार्थे च स्त्रीत्वस्य  
प्रत्यक्षसिद्धत्वात् तदर्थबोधकयोः पुरुषस्त्रीशब्दयोस्तु  
पुल्लिङ्गस्त्रीलिङ्गवत्त्वे न विवादः।

On Jul 10, 3:51pm, Veeranarayana Pandurangi \<[veera...@gmail.com]()\>  
wrote:  
\> 2010/7/9 hn bhat \<[hnbha...@gmail.com]()\>...  
\>  
\> read more »



\> \> लिङ्गमास्थेयौ स्वकृतान्ततः। संस्त्याने स्त्यायतेर्डट् स्त्री सूतेः- Hide quoted text -  
\>  
\> - Show quoted text -- Hide quoted text -



