+++
title = "000 Jagannatha S"

+++
[[Jagannatha S	2010-07-08, 18:58:43 [Source](https://groups.google.com/g/bvparishat/c/iHpk4yXAwKc)]]



आर्याः, स्वस्ति।  
संस्कृतभाषायां लिङ्गमर्थनिष्ठं वा शब्दनिष्ठं वेति जिज्ञासायाम्  
अर्थनिष्ठमिति वैयाकरणाः।मादृशस्य मन्दमतेर्जनस्य मस्तिष्कं स वादः कथमपि  
नाधिरोहति।प्रस्तरस्य पुंस्त्वं, नद्याः स्त्रीत्वं, सुहृदर्थकस्य  
मित्रशब्दस्य च नपुंस्त्वं स्पष्टमेव शब्दधर्मवत्त्वं लिङ्गस्य अभिदधाति।  
घञादिप्रत्ययान्ताः शब्दाः पुंसि, क्तिन्नादिप्रत्ययान्ताः शब्दाः  
स्त्रियां, त्वादिप्रत्ययान्ताः शब्दा नपुंसीत्यादिव्यवहार-  
दर्शनाल्लिङ्गं प्रत्ययनिष्ठं प्रत्ययगतवर्णनिष्ठमिति वा कल्पनायां को  
दोषः? समासोक्त्याद्यलङ्कारेषु लिङ्गम् अर्थनिष्ठमिति कल्पनयैव  
स्वारस्यमिति तु सत्यम्। परन्तु मेघदूते ‘‘धूमज्योतिःसलिलमरुतां  
सन्निपातः क्व मेघ’’ इति महाकविवचने वास्तविकः पुंस्त्वरूपो धर्मो  
मेघशब्दप्रतिपाद्ये वस्तुनि नास्तीत्यपि स्पष्टायते किल।अत्र कया  
वाचोयुक्त्या मेघशब्दप्रतिपाद्यस्य वस्तुनः पुंस्त्वं साधनीयम् ?  
मेघेतिशब्दजनकौ धातुप्रत्ययाववलम्ब्य वा मेघशब्दप्रतिपाद्यस्य वस्तुनः  
स्वरूपमवलम्ब्य वा ?  
जगन्नाथः।

