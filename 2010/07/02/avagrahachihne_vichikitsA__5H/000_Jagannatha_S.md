+++
title = "000 Jagannatha S"

+++
[[Jagannatha S	2010-07-02, 18:30:59 [Source](https://groups.google.com/g/bvparishat/c/5H3TKOs1jVo)]]



आर्याः, स्वस्ति।  
पाणिनिः भाषाविश्लेषणं करोति न पुनर्लेखनविश्लेषणम्। तस्मादवग्रहचिह्ने  
किमपि नोक्तं तेन। अधुना केचन लेखनेऽवग्रहचिह्नं प्रयुञ्जते, केचन  
पुनर्न। वस्तुतस्तु हस्तप्रतिषु अवग्रहचिह्नं न मया दृष्टम्।  
वेदस्याष्टविकृतिलेखने पदपाठलेखने चावग्रहचिह्नमावश्यकं न पुनर्भाषायाम्।  
केचन इत्थं वदन्ति-सवर्णदीर्घसन्धावस्य नैवोपयोगः, परन्तु परसवर्णे कामं  
वर्ततेऽस्योपयोग इति।  
प्रश्नाः-1.वैदिकभिन्ने वाङ्मये अवग्रहचिह्नं हस्तप्रतिषु कदाऽऽरब्धम् ?  
2.मया पूर्वतने प्रश्ने ‘‘ कदा ’’ इत्यनन्तरम् अवग्रहचिह्नद्वयं  
प्रयुक्तम्। भगवद्गीतायाम् ‘‘ उद्धरेदात्मनाऽऽत्मानम् ’’ इत्यत्रापि  
तादृशी मुद्रणपद्धतिः।व्याकरणशास्त्रीयां समर्थनामत्र दर्शयितुं शक्यते  
वा ?  
3.सर्वथा अवग्रहचिह्नपरित्यागे ‘‘ रमागच्छत् ’’ इत्यत्र रमा अगच्छत् इति  
छेदो वा आहोस्वित् रमा आगच्छत् इति छेदो वा इति स्पष्टं कथं ज्ञायते ?  
प्रकरणवशादित्युत्तरं न साधु, तस्य केनापि अभ्यूहितुं शक्यत्वात्।मयात्र  
शास्त्रावलम्बनं दिदृक्षितम्।  
4.परसवर्णेऽधुना अवग्रहचिह्नं प्रायिकं दृश्यते किल, तत् किंमूलकम् ?  
5.परसवर्णचिह्नस्य वास्तविकं किं स्वरूपम् ? ऽ इत्येतदाकृतियुक्तं तु  
देवनागर्याम्।परन्तु ग्रन्थलिप्यां सर्वत्र, तथा तेलुगुलिपि-  
कन्नडलिप्योः  
(प्रायः शतवर्षेभ्यः पूर्वं) मुद्रितेषु ग्रन्थेषु z(mirror image)  
इत्येवमाकृतियुक्तं दृश्यते तत्। मलयाळंलिप्यां (यदि मम स्मरणं समीचीनं  
वर्तते) किञ्चिदिव f इत्येतेन आकारेण अल्पं सादृश्यं वहमाना  
आकृतिरवग्रहचिह्नस्य। अत्र मूलं किं भवेत् तथा मूलि च किं भवेत् ?  
(सूचना-मया character map तः अवग्रहचिह्नस्य आदानं कृतम्)  
जगन्नाथः।

