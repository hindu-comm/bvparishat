+++
title = "001 Rakesh Das"

+++
[[Rakesh Das	2010-07-14, 15:53:25 [Source](https://groups.google.com/g/bvparishat/c/GdHeNnGdasM)]]



सर्वेभ्यः प्रणामाः!!

  
एकया द्वे विनिश्चित्य त्रींश्चतुर्भिर्वशे कुरु।  

पञ्च जित्वा विदित्वा षट् सप्त हित्वा सुखी भवेत्।।  
इति श्लोकस्य अर्थवर्णनाय किञ्चित् साहसं करोमि। दोषाः क्षन्तव्याः।  
श्लोक एष उद्योगपर्वणि ३३ अध्याये ४४ श्लोकः। विदुरवचनेषु वर्तते।  
  
**एकया** बुद्ध्या (इतः प्राक् बुद्धिर्बुद्धिमतोत्सृष्टेति पठितत्वात्) **द्वे** कार्याकार्ये **विनिश्चित्य** अवधार्य, **त्रीन्** शत्रुमित्रोदासीनान् **चतुर्भिः** सामदानदण्डभेदैः **वशे कुरु**। **पञ्च** इन्द्रियाणि जित्वा **षट्** सन्धिविग्रहादीन् विदित्वा **सप्त** मृगयादिव्यसनानि **हित्वा** सुखी भवेत्। इति राजनयपक्षे श्लोकार्थः। अध्यात्मपक्षे तु - **एकया** बुद्ध्या विद्यया वा, **द्वे** नित्यानित्ये **त्रीन्** कामक्रोधलोभान् **चतुर्भिः** शमदमोपरतिश्रद्धाभिः **वशे कुरु**। पञ्च इन्द्रियाणि जित्वा ष**ट्** क्षुत्पिपासाशोकमोहजरामरणानि **विदित्वा** **सप्त** बुद्धिं मनः पञ्चेन्द्रियाणि च **हित्वा** **सुखी भवेत्**। अत्र इन्द्रियाणि जित्वा इत्यत्र इन्द्रियाणां प्रत्याहार उक्तः। हित्वा इत्यत्र त्यागः नाम प्रविलापनमुक्तम्।  
यदा पञ्चावतिष्ठन्ते ज्ञानानि मनसा सह।  
बुद्धिश्च न विचेष्टते तामाहुः परमां गतिम्।। इति श्रुतिमनुरुध्य तथा व्याख्यानम्।  
नीलकण्ठीया अत्र प्रकाशिका।  
  

2010/7/14 I V Nacharya I \<[ivi...@yahoo.co.in]()\>  



>   
>   
>   
>   
> --  
> अथ चेत्त्वमिमं धर्म्यं संग्रामं न करिष्यसि।  
> ततः स्वधर्मं कीर्तिं च हित्वा पापमवाप्स्यसि।।  
> तस्मादुत्तिष्ठ कौन्तेय युद्धाय कृतनिश्चयः।  
> निराशीर्निर्ममो भूत्वा युध्यस्व विगतज्वरः।। (भ.गी.)  

  
  
  
--  
Rakesh Das  
Asst. Professor  
Dept. of Sanskrit Studies  
Ramakrishna Mission Vivekananda University  
Belur Math Howrah.  
  
वंशीविभूषितकरान्नवनीरदाभात्  
पीताम्बरादरुणबिम्बफलाधरोष्ठात्।  
पूर्णेन्दुसुन्दरमुखादरविन्दनेत्रात्  
कृष्णात्परं किमपि तत्त्वमहं न जाने।।  
भारत माता की जय  

