+++
title = "005 Surendra Mohan Mishra"

+++
[[Surendra Mohan Mishra	2010-05-21, 00:06:36 [Source](https://groups.google.com/g/bvparishat/c/UcVcKVkTmo0)]]



**मान्याः,  
संख्या ज्ञानं च गणना संख्यावान् पण्डितः कविः ।  
वदत्यमरकोशोपि संगणकं तथाधुना ।।  
यत्र शून्यं तथैकं च सर्वानुवादशक्तिमत् ।  
हन्त शक्तिस्तु संख्याया ऋषिभिः परिचक्षिता ।।  
कणादगौतममते पदार्थाः सर्व एव हि ।  
संख्याख्यगुणसंबद्धा: समवायेन सर्वदा ।।  
एकत्वादिपरार्धान्ता संख्या या परिकीर्तिता ।  
मननं लेखनं वापि कथं तत्र प्रवर्तताम् ।  
इत्यत्र बहुधा मार्गस्तत्र तत्र बुधैः स्मृतः ।  
विधिस्तत्र प्रयुक्तोयमङ्कानां वामतो गतिः ।।  
शून्यमात्रान्तसंख्याभ्यश्चैकाङ्काभ्य ऋतेन्यतः ।  
सामान्यतो वामगतिस्त्वङ्कानां विद्यते खलु ।।  
पञ्चविंशतिरित्यत्र सत्यङ्कप्रतिपादने ।  
पञ्चेति मनसा चादौ पश्चाद् विंशतिरित्यपि ।  
पञ्चतो विंशतिं यावदङ्कानां वामतो गतिः ।।  
परं ट्वेण्टि फाइविति दृश्यतेत्र विपर्ययः ।  
सव्याद् दक्षिणतोस्त्यत्र गतिर्ज्नानमिति स्फुटम् ।।  
पद्धतिद्वयमेवेदं पूर्वजैः खलु कोविदैः ।  
प्रयुक्तं बहुधा शास्त्रे लोके च दोषवर्जितम् ।।  
निगमागमलोकेषु प्रसिद्धवस्तुदर्शनात् ।  
तद्वस्तुकथनात् तत्तत्संख्याबोधनमित्यतः ।  
वाचा संख्यां विवक्षन्तो विबुधा बहुधा जगुः ।  
संख्यावाचकशब्दानां वस्त्वानन्त्यादनन्तता ।।  
एक एवेश्वरो नेत्रे द्वे त्रीणि त्र्यक्षसन्मुखे ।  
दिगङ्गनाश्चतस्रस्ताःपञ्च बाणाः स्मरस्य तु ।  
ऋतवः षट् सप्तसप्तेः सप्तयः सप्त एव हि ।।  
मूर्तयोष्टौ तथा स्थाणोर्नवद्रव्याणि नित्यशः ।  
मनोर्धर्मलक्षणानि दशेति विबुधा विदुः ।।  
एवमित्यादिसंख्यानां शब्दनं वस्तुधीबलात् ।  
शून्यं विलादिशब्दैश्चाभ्यलपन्च्छब्दमर्मगाः ।।  
एकशतन्चैकमित्यध्वर्युशाखा उदाहृताः ।  
एकोत्तरशतमिति समासेन तदुच्यते ।।  
अत्र पुनरेकमादौ शतं पश्चाद्यदुच्यते ।  
साङ्कवामगतिः स्पष्टं व्यवहारः स एव नः ।।  
तदनुरुध्य ताडादिग्रन्थेषु पुष्पिकादिषु ।  
लेखकपुष्पिकास्थाने पश्चपुष्पिकसंज्ञिते ।।  
यत्र कुत्रापि मध्ये वा संख्याकथनहेतवे ।  
अङ्कस्थानासनाः शब्दास्तदर्थद्योतकाः किल ।।  
कटपयादिमानोपि बहुधा सुसमाश्रितः ।  
सर्वाक्षरैरपि कदाचिदसौ गणना मता ।।  
उदाहरणमेवेदमस्तु किञ्चिद्विपश्चितां ।  
न्यायसूच्यामाह कथं वचो वाचस्पतिर्गुरुः ।।  
"न्यायसूचीनिबन्धोसावकारि सुधियां मुदे ।  
श्रीवाचस्पतिमिश्रेण वस्वङ्कवसुवत्सरे ।।"  
विद्वत्सु सप्रश्रयबहुमानं  
सुरेन्द्रमोहनमिश्र**: ।  
  
  
  
  
  
  
  
  
  

2010/5/20 Dipak Bhattacharya \<[dbhattac...@yahoo.co.in]()\>  

> [TABLE]

> [TABLE]

> [TABLE]





  
  
  
--  
\*\*\*\*\*  
Surendramohan Mishra  
Dept of Sanskrit,Pali & Prakrit  
Faculty of Indic Studies,Kurukshetra University  
KURUKSHETRA-136 119,Haryana,INDIA  
Tel : (Off.)01744 238410(extn.)2504  
(Mob.)098960 86579;(Res.)01744-238567  
Blogs : <http://surendrashastram.blogspot.com>  
     <http://surendra-shaastram.blogspot.com>



