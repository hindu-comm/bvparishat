+++
title = "000 iragavarapu narasimhacharya"

+++
[[iragavarapu narasimhacharya	2010-12-07, 05:47:02 [Source](https://groups.google.com/g/bvparishat/c/cZEgs8tPF34)]]



प्रिय विद्वत्सुहृदः,  
प्रणम्य। किमिदं वयं जानीमः? "उदकाद्विद्युच्छक्तिः।" वेदे तत्प्रवचनानि।  
-------------------------------  
अद्य वैज्ञानिकाः बृहज्जलपातेषु चक्राणि संस्थाप्य  
विद्युच्छक्तिमुत्पादयन्तीति वयं जानीमः। वेदेप्येष विषयो वर्तते।  
पश्यन्तु।  
श्रुतिः॥"अपां मध्य उद्वासयेत्। अपां वा एतन्मध्या ज्ज्योति रजायत।  
ज्योतिः प्रवर्ग र्यः। स्व  
एवैनं योनौ प्रतिष्ठापयति।" (कृ.य.तैत्तिरीयारण्यके  
४.प्रश्ने,१०.अनुवाके)  
(तात्पर्यम्) यज्ञे प्रवर्ग्योद्वासनस्य स्थाननिर्देशसंदर्भे उदकमध्या  
ज्ज्योतिस्वरूपिण्याः विद्युच्छक्ते  
रुत्पन्नत्वा ज्ज्योत्युत्पत्तिस्थानभूते उदकमध्ये  
ज्योतिस्वरूपिणं प्रवर्ग्य मुद्वासयेत्।  
एवं क्रियमाणे सति ज्योतीरूपी प्रवर्गः स्वकीये स्थाने  
प्रतिष्ठितो भवति। एव मेषा  
श्रुतिः उदकमध्या दुत्पन्नविद्युच्छक्तिं प्रशंसति।  
अतोऽनादिकाला देष विषयः पुरा  
अस्मत्पूर्वजानां विदितचर एवेति स्पष्टो भवति। अभूतपूर्वो न।  
मेघादिविवरणम्।  
---------------  
"मिह (सेचने)"इति धातोः मेघशब्दः निष्पन्नो भवति। वृष्ट्या भूमे स्सेचन  
मित्यर्थः। "अपः बिभर्ती" त्यभ्रमिति अभ्रशब्दस्य व्युत्पत्तिः।  
अभ्रमेघशब्दौ समानार्थकावेव।"अभ्रं मेघो वारिवाहः"  
इत्यमरः। वेदे एतन्मेघविषयक प्रश्न प्रतिवचनान्येवं सन्ति।  
(प्रश्नः) क्वेद मभ्रं निविशते? (कृ.य.आ.अरुणम्.८.अनु)  
(तात्पर्यम्) अयं मेघः निरालम्बे अन्तरिक्षे दृश्यते। अस्य आधारः कः?  
कारणं किम्? अर्थात्,  
कस्मादुत्पन्नो भवतीति प्रश्नः।  
(उत्तरम्) "अभ्राण्यपः प्रपद्यन्ते"। (कृ.य.आ.अरुणम्.८.अनु.)  
(तात्पर्यम्) मेघाः जलं प्राप्नुवन्ति।  
(प्रश्नः) क्वेमा आपो निविशन्ते? यदीतो यान्ति संप्रति।(ता) अधस्स्थितं  
जलं कुत्र याति? कुत्र तिष्ठति?  
(उत्तरम्) आप स्सूर्ये समाहिताः। (कृ.य.पूर्वस्मिन्ननुवाके एव)  
(तात्पर्यम्) जलानि सूर्ये तिष्ठन्ति। ग्रीष्मे तीक्ष्णैः सूर्यरश्मिभिः  
भूमौ स्थितं सर्वं जलं शोषितं  
भवति। तदेव सूर्यः स्वस्य रश्मिद्वारा गृह्णाति। काळिदासस्य  
रघुवंशे एतदेवोक्तमेवम्।  
"सहस्रगुणमुत्स्रष्टुं आदत्ते हि रसं रवि"रिति। (रघुवंशे काळिदासः)  
"धूमज्योतिस्सलिलमरुतां सन्निपात" एवेति च तेनैवोक्तं मेघसंदेशकाव्ये।  
(अनुवर्तते)  
अभिवन्द्य,  
ऐवियनाचार्यः।  

