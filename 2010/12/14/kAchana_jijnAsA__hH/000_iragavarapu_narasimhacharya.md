+++
title = "000 iragavarapu narasimhacharya"

+++
[[iragavarapu narasimhacharya	2010-12-14, 09:43:53 [Source](https://groups.google.com/g/bvparishat/c/hHS47ZAoCpk)]]



प्रिय विद्वत्सुहृदः,  
प्रणम्य। मम तु काचन जिज्ञासाऽस्त्येवम्। शूद्रककविराजविरचितं मृच्छकटिकं  
नाम नाटकमस्ति खलु। तस्य विवृतिः पृध्वीधरेण विरचिता। तस्यां प्रार्थना  
श्लोकसमनन्तरमेव नाटकस्य परिचयं करोति व्याख्याता। अत्र व्याख्याने  
पृध्वीधरः नाटके विविधपात्रैः प्रयोज्यमान भाषाविषयं सूचयति।  
"नाटकादौ बहुप्रकारप्राकृतप्रपञ्चेषु चतस्र एव भाषाः  
प्रयुज्यन्ते----शौरसेन्यवन्तिकाप्राच्यामागध्यः।अपभ्रंशप्रपञ्चेषु चतस्र  
एव भाषाः प्रयुज्यन्ते----शकारी  
चाण्डालीशाबरीढक्कदेशीयाः।मृच्छकटिके तु शबरपात्राभावाच्छाबरी नास्ति।  
प्राकृते----"मागध्यवन्तिजाप्राच्या शौरसेन्यर्धमागधी।बाह्लीका  
दाक्षिणात्या च सप्त  
भाषाः प्रकीर्तिताः॥"महाराष्ट्र्यादयःकाव्य एव प्रयुज्यन्ते।)  
अपभ्रंशे---"शकाराभीरचाण्डालशबरद्राविडोढ्रजाः।हीना वनेचराणां च विभाषा  
स्सप्त कीर्तिताः॥(विभाषा  
इत्यत्र विविधा भाषा इति) अत्र अपभ्रंशे सूचितभाषासु द्राविडभाषाप्यस्ति।  
बिषप् काल्ड्वेल् नामकेनाऽङ्लपंडितेन भारतीयभाषाकुटुम्बः  
आर्यद्राविडभेदेन  
द्विधा विभक्तः। द्राविडी भाषा आर्यभाषाकुटुम्बे परिगण्यमाना दृश्यते  
खलु। बिषप् काल्ड्वेल् महोदयस्य प्रत्येकतः विभजनं कथं संघटतेति मे  
जिज्ञासा।  
कृपया वस्तुतत्त्वं श्रावयन्तु।(साकल्येन सन्दर्भं ज्ञापयितुं तत्रत्य  
भाषाविषयं दर्शितवान्) नान्यथा मन्तव्यमिति विज्ञप्तिः।  
अभिवाद्य,  
ऐवियनाचार्यः।  

