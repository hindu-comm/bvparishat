+++
title = "000 Rishi Goswami"

+++
[[Rishi Goswami	2019-12-18, 12:25:22 [Source](https://groups.google.com/g/bvparishat/c/nFEqsZhkfY0)]]



।। श्रीहरिः ।।

विषयः = मुक्तावल्यां लक्षणानिरूपणम्। मूले "इदं तु बोध्यम्" इत्यस्मात् "सुवचत्वाद् इति विभावनीयम्" इति यावत्।

यत्पदं यत्प्रतीतीच्छयोच्चरितं तत्रैव तत् पदं लाक्षणिकम्।

दिनकरीये = 'अत एव'इति - तद्धर्मविशिष्टे लक्षणाग्रहस्य तेन रूपेण उपस्थितिशाब्दबोधौ प्रति हेतुत्वात्। अस्यार्थः =  
यद्धर्मावछिन्नविशेष्यकलक्षणाग्रहः, तद्धर्मावच्छिन्नविशेष्यकं पदार्थस्मरणं शाब्दंं प्रति च हेतुः।

अनन्तरम् आह = लक्षयतावच्छेदके न पृथक् लक्षणा, संयुक्तसमवायात्मिका न पृथक् लक्षणा, उत प्रवाहसंयोगरूपलक्षणा एव स्वाश्रय-अवच्छेदकता-सम्बन्धेन तीरत्वे अस्ति। यतोहि विशेषधर्मघटितत्वेन लक्षणा उपपन्ना, इति न लक्ष्यतावच्छेदके पृथग्लक्षणा।

इदानीं भ्रम एधते।  
ते वदन्ति, इत्थंच शक्यतावच्छेदके अपि न शक्तिः।

वस्तुतः जातिशक्तिवादे अपि शक्यतावच्छेदके कदापि पृथक् शक्तिः न कथिता। जातिव्यक्त्योः तु एका, संस्थाने च पृथक्। तत्र जातिविशिष्टव्यक्तौ एव, आकृतौ तु पृथक् इति सिद्धान्तितम्।  
इदानीं रामरुद्रीये वदन्ति न तद्धर्मविशिष्टे शक्तिः, जातिविशिष्टव्यक्तौ न शक्तिः, व्यक्तिमात्रे। "गङ्गापदस्य विशेषधर्मघटितत्वेन तत्प्रकारकशाब्दबोधोपगमात्।"

तर्हि लक्षणायाम् तद्धर्मविशिष्टे लक्षणा गृहीता उत मात्र तात्पर्यबोधविषये तीरे?  
तद्धर्मविशिष्टे लक्षणाग्रहं विना तद्धर्मप्रकारकंंपदार्थस्मरणं शाब्दबोधः च कथं स्यात्? तथैव जातिविशिष्टव्यक्तौ शक्तिंं विना तत्प्रकारकशक्तिग्रहः कथं स्यात्?

स्याद् एव इति व्याचक्षते = व्यक्तिमात्रशक्तिग्रहणे तु गंधवत्त्वेन गन्धवत्, पृथिवीत्वेन पृथिवी इति बोधः स्यात्। नियमो न स्यात् इत्यादि विस्तरो दीयते।

प्रकारे शक्तिग्रहणाभावे, "नागृहीतविशेषणा बुद्धिः विशिष्टेषु उपजायते" इति न्यायेन तत्प्रकारकव्यक्तिस्मरणं न स्यात्। अतः लक्षणायां शक्तौ च, उभयप्रसङ्गे तद्धर्मविशिष्टे एव वृत्तिः इति सुवचं।

यद्यपि स्वाश्रय-अवच्छेदकतासम्बन्धेन लक्षणा, तत्पदजन्यबोधविषयत्वप्रकारतानिरूपितविशेष्यतावच्छेदकतासम्बन्धेन वा शक्तिः,तथापि तदर्थम् अपि तद्धर्मविशिष्टे एव वृत्तिः स्याद् इति मन्मतम्। अन्यथा तत्प्रकारकशक्तिग्रह एव न स्यात्।

नमामि।  
ऋषिः।  

