+++
title = "001 Shyam Sunder Sharma"

+++
[[Shyam Sunder Sharma	2019-06-25, 23:19:12 [Source](https://groups.google.com/g/bvparishat/c/GdCTV8eKrwg)]]



।। नमो नम: ।।

‘शिष्यं धर्मं ब्रूते गुरु:’ इत्यादौ ‘ज्ञानोद्देश्यकप्रवृत्त्यधीनशब्द:’ अथ वा ‘ज्ञानोद्देश्यकप्रवृत्तिजन्यशब्दप्रयोग:’ ब्रूञ्धात्वर्थः। अत्र शिष्यपदोत्तरद्वितीयार्थ: वृत्ति:। तत्र निरूपितत्वेन प्रकृत्यर्थस्यान्वय:। शिष्यनिरूपितवृत्तिरिति। तस्या: वृत्तेराश्रयत्वेन धात्वर्थघटके ज्ञानेऽन्वय:, ज्ञानस्य शिष्ये इष्टत्वात्। धर्मपदोत्तरद्वितीयार्थ: विषयिता। तत्र निरूपितत्वेन प्रकृत्यर्थस्यान्वय:। धर्मनिरूपितविषयतेति। तस्याश्च निष्ठत्वेन धात्वर्थशब्देऽन्वय:। धात्वर्थशब्दस्य चानुकूलत्वेन आख्यातार्थकृतावान्वय:। कृतेश्चाश्रयत्वेन प्रथमा-न्तगुरुपदार्थेऽन्वय:। तथा च ‘शिष्यनिष्ठज्ञानोद्देश्यकप्रवृत्तिजन्य: धर्मविषयकशब्द:, तदनुकूलकृत्याश्रय: गुरु:’ इति शाब्दबोधः ‘शिष्यं धर्मं ब्रूते गुरु:’ इति वाक्याज्जायते।

  

न च यथा ज्ञानम्, इच्छा, कृति: सविषयकपदार्था: तथा शब्द: न सविषयकपदार्थ:। अत: शब्दस्य सविषयकपदार्थत्वाभावात्, तत्र धर्मविषयकत्वस्यान्वयेन ‘धर्मविषयकशब्द:’ इति बोध: कथमिति वाच्यम्,

  

1.शब्दस्य सविषयकपदार्थत्वाभावेऽपि शब्दकार्यस्य बोधस्य सविषयकत्वात् ‘याचितमण्डनन्यायेन’ शब्दस्यापि सविषयकत्वं ज्ञेयमिति। याचितमण्डनन्यायस्य तात्पर्यमिदम् - यथा विवाहावसरे स्वर्णाभूषणानि गृहे न भवन्ति चेत् कस्यचित् परिचितस्य गृहात् स्वीक्रियते अथवा भाटके आनयन्ति। तैरेव स्वर्णालङ्कारै: वधू विभूषिता भवति। तद्वदत्रापि शब्दस्य निर्विषयकत्वेऽपि, तस्य कार्यस्य सविषयकत्वेन स्वयं शब्दस्यापि सविषयकत्वं जायते।

2. कृतिरूपव्यापारस्य सविषयकपदार्थत्वाच्छब्दोच्चारणानुकूलकृते: शब्दद्वारा धर्मविषयकत्वसंभवादिति।

3.धर्मविषयकज्ञानजनकत्वमेव धर्मविषयकत्वमिति. अत: उक्तरीत्या शब्दस्यापि सविषयकत्वमुपपद्यते।

  

  





> 
> > 
> > --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To post to this group, send email to [bvpar...@googlegroups.com]().  
> To view this discussion on the web visit > <https://groups.google.com/d/msgid/bvparishat/432d144e-faf3-4e1f-bced-06484ad482c9%40googlegroups.com>.  
> For more options, visit <https://groups.google.com/d/optout>.  
> > 
> > 

  

