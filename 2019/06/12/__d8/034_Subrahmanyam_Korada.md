+++
title = "034 Subrahmanyam Korada"

+++
[[Subrahmanyam Korada	2019-07-13, 22:19:28 [Source](https://groups.google.com/g/bvparishat/c/d8g5yg_TtWI)]]



नमो विद्वद्भ्यः

  

आशिषः सुदर्शनमुरळीकृष्णाभ्याम्

  

योगिप्रत्यक्षं तु दुर्लभं दुष्परीक्ष्यं च । तस्मात् पञ्चाङ्गेषु विप्रतिपत्तयो अनिवारणीया इत्यनिष्टापत्तिः । ....... तान्यङ्गीक्रियन्ते तर्हि पुरुषप्रयत्नैः सिध्येत परिष्कारः ।  

कथमिव समाधानम्?

                           ------- विद् सुदर्शनः

  

  

" यदा पुनर्महता कालेन महदन्तरं भविष्यति तदा महामतिमन्तो ब्रह्मगुप्तादीनां समानधर्माण एवोत्पत्स्यन्ते । ते तदुपल्ब्ध्यनुसारिणीं गतिमुररीकृत्य शास्त्राणि करिष्यन्ति ।

                            ------ विद् मुरळीकृष्णः

  

इदमत्र अवधार्यम् --

  

शास्त्रकाराः सर्वे’पि -- **पाणिनि - जैमिनि - सुश्रुत- पतञ्जल्यादयः - योगिप्रत्यक्षेणैव स्वस्वशास्त्राणि निर्मितवन्तः** ।

  

भवदुद्धृतवाक्येषु प्रत्यक्षशब्दस्य योगिप्रत्यक्षमित्येवार्थः - नो चेत् -- किं सामान्यप्रत्यक्षेण शास्त्रनिर्माणं कर्तुं शक्यते वा ? शक्यं चेत्तर्हि

सामान्यजनैः किमिति पञ्चाङ्गानि न निर्मीयन्ते ?

  

महामतिमन्तः इत्यस्य को वा अर्थः ? अस्मद्विशिष्टज्ञानवन्तः इति किल !

  

अद्वेषी नित्यसन्तोषी गणितागमपारगः ।

मुहूर्तगुणदोषज्ञो वाग्मी कुशलबुद्धिमान् ॥

शान्तश्चामृतवाक्सौम्यः त्रिकालज्ञो जितेन्द्रियः।

नित्यकर्मरतो यो वै स **दैवज्ञः** प्रकीर्तितः ॥   **कियन्तः सन्ति एतल्लक्षणलक्षिताः इति विचारणीयम्** ।

  

**’आलजाटजौ बहुभाषिणि ’ ’वाचो ग्मिनिः ’** पा सू 5-2- 123 , 124 - वाग्मी
-- **यः सम्यक् बहु भाषते वाग्मी इत्येव स भवति (महाभाष्यम्)**

  

ज्योतिश्शास्त्रं महापुण्यं **प्रत्यक्षमपि गोपितम्** ।

चन्द्रार्कौ साक्षिणौ तत्र श्रौतस्मार्तादि साधनम् ॥  **ज्योतिषं च इतरेभ्यो भिन्नं शास्त्रम् किल** !

  

**वैशेषिकदर्शने प्रशस्तपादभाष्ये (गुणे प्रत्यक्षप्रकरणम्** पृ 464-5) स्पष्टमुक्तम् --

  

अस्मद्विशिष्टानां तु योगिनाम् **युक्तानां** योगजधर्मगृहीतेन मनसा स्वात्मान्त-राकाश-दि-क्काल-परमाणु-वायु-मनस्सु तत्समवेतगुणकर्मसामान्य-

विशेषेषु समवाये च अवितथं स्वरूपदर्शनम् उत्पद्यते । **वियुक्तानां** पुनः चतुष्टयसन्निकर्षात् योगजधर्मानुग्रहसामर्थ्यात् सूक्ष्म-व्यवहित-विप्रकृष्टेषु

प्रत्यक्षमुत्पद्यते ।

  

तत्रैव **आर्षविद्याप्रकरणे -**-

  

आम्नायविधातॄणाम् ऋषीणाम् अतीतानागतवर्तमानेषु अतीन्द्रियेषु अर्थेषु धर्मादिषु ग्रन्थोपनिबद्धेषु अनुपनिबद्धेषु च आत्ममनसोः संयोगात्

**धर्मविशेषाच्च यत्प्रातिभं ज्ञानमुत्पद्यते तत् आर्षम् इत्याचक्षते** । तत्तु **प्रस्तरेण देवर्षीणाम् , कदाचिदेव लौकिकानाम्**, यथा कन्यका ब्रवीति -

’श्वो मे भ्राता आगन्तेति हृदयं मे कथयति ’ इति ।

  

**हरिरपि वाक्यपदीये प्राह** --

  

आविर्भूतप्रकाशानाम् अनुपप्लुतचेतसाम् ।

अतीतानागतज्ञानं **प्रत्यक्षान्न विशिष्यते** ॥ **ब्रह्मकाण्डः , 37**

अतीन्द्रियान् असंवेद्यान् पश्यन्त्यार्षेण चक्षुषा ।

ये भावान् वचनं तेषां नानुमानेन बाध्यते ॥  ,, ,, 38

  

**कुमारिलभट्टः** योगिप्रत्यक्षं प्रत्यक्षे एव अन्तर्भवतीति न तस्य पार्थक्येन परिगणनम् इत्याह । भाट्टदीपिकायां प्रत्यक्षसूत्रे **खण्डदेवेनापि** एवमेवाभाणि।

भाट्टचिन्तामणिकारः **वाञ्छेश्वरयज्वस्तु** तन्मतं खण्डयाञ्चकार ।

  

**संवत्सरप्रमाणविषये मतभेदं** पश्यन्तु ---

  

1.वेदाङ्गज्यौतिषम् ------ 365 दिनानि

  

2.रोमकसिद्धान्तः ------- 365 दि 5 घण्टाः 55.2 निमेषाः

  

3.सूर्यसिद्धान्तः ----------365 दि 6 धण्टाः 12.6 निमेषाः

  

4.पुलिशसिद्धान्तः -------365   6     12

  

5.पितामहसिद्धान्तः -----365   8     34.28

  

6.आर्यभटीयम् ---------365   6     12.50

  

7.ब्रह्मगुप्तसिद्धान्तः ------365   6    12.148

  

8.पञ्चाङ्गसंस्करणसङ्घः --365  5     48.768

  

  

कपिलो यदि सर्वज्ञः कणादो नेति का प्रमा ?

तावुभौ यदि सर्वज्ञौ मतभेदः कुतस्तयोः ?

  

अलं विचारितेन

  

धन्यो’स्मि

  

  

  

  

Dr.Korada Subrahmanyam  
Professor of Sanskrit, CALTS,  
University of Hyderabad,  
Ph:09866110741(M),91-40-23010741(R),040-23133660(O)

*Skype Id: Subrahmanyam Korada*

*Blog: [Koradeeyam.blogspot.in](http://Koradeeyam.blogspot.in)*  
  
  
  
  

  





> To view this discussion on the web visit > [https://groups.google.com/d/msgid/bvparishat/CAEhqQuViBzJzxhkdmyBWtzB6Fsq2iLECWzneL4%3Dw5TjsyVw0ZQ%40mail.gmail.com](https://groups.google.com/d/msgid/bvparishat/CAEhqQuViBzJzxhkdmyBWtzB6Fsq2iLECWzneL4%3Dw5TjsyVw0ZQ%40mail.gmail.com?utm_medium=email&utm_source=footer).



