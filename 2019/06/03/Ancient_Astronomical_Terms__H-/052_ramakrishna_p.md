+++
title = "052 ramakrishna p"

+++
[[ramakrishna p	2019-06-12, 16:49:20 [Source](https://groups.google.com/g/bvparishat/c/H-VT6_LgW7U)]]



Dear Mishra Ji,

  

I appreciate and salute your patience to answer plenty of questions in this thread. But, I am finding several अनुपपत्ति’s in your argument to establish Kadamba is a star. तान् क्रमेणोपस्थापयिष्ये । ये सिद्धान्ताः अत्रोल्लिख्यन्ते ते सर्वे प्राचामनुसारिणः ।

  

१. कदम्बः इति स्थानविशेषस्य संज्ञा भवति चेदपि कदम्बभ्रमवृत्तम् अनुपपन्नं न भवति । **if ’वृत्तम् can not be स्थानम्’thenवृत्तम्cannot be aताराalso**. अतः कदम्बसंज्ञं स्थानं वा भवतु तारा वा, वस्तुगत्या उभयोरपि स्थिरत्वमेव न तु चलत्वम् । प्रवहवायुना समग्रस्य भचक्रस्य भ्रमणेन तत्कदम्बस्थानं भ्रमतीव भाति भूस्थायिनाम् । एवं भ्रमत् तत् कदम्बस्थानं धुवात् समन्ततः चतुर्विंशत्यंशान्तरे नानास्थानेषु भवतीत्यतः तस्य कदम्बभ्रमवृत्तम् इति नाम । अतः कदम्ब इति स्थानस्याङ्गीकारे कदम्बवृत्तं कदम्बभ्रमवृत्तं वा न सिद्ध्यति इति भवदुक्तं न युज्यते ।

  

२. भास्करस्यापि कदम्बशब्देन कदम्बतारा अभिप्रेतेति कथयद्भिर्भवद्भिः दर्शितासु पङ्क्तिषु सोऽभिप्रायो न व्यज्यते । तत्प्रसङ्गे भवद्दर्शिते मरीचिव्याख्यावाक्येऽपिभ्रमणाभावात् कदम्बस्थानम् गोले नियतमपि -इति स्थानशब्द एव प्रयुक्तः न तु ताराशब्दः । यदि स्थानमिति शब्दप्रयोगो दुष्यति तर्हि मरीचिवाक्यमपि दोषग्रस्तम् । यद्यन्यत् किमप्यभिप्रेतं भवद्भिः तर्हि बोधनीयोऽहम् ।

  

३. यदि तारा तर्हि गगने सा दृश्येत । कदम्बतारावेधस्योल्लेखो न मयालोकितः सिद्धान्तग्रन्थेषु । अतो गगने किमाकारा किंस्थाना च सा दृश्या इति यद्युच्यते भवद्भिः तर्हि सर्वेषामपि जिज्ञासा निःशेषा भविष्यति । अस्या जिज्ञासायाः परिहारे अयमेव युक्तः कल्प इति भावये, तद्भवत्तः शुश्रूषे च । तदैव भवद्दर्शिता गोलपरिभाषागता पङ्क्तिरपिउपपत्तिं विन्दति ।

  

कदम्ब इति काल्पनिकं स्थानम् इति मामकीने वाक्ये काल्पनिकमिति विशेषणं न कस्यापि व्यावर्तकम् । कदम्बो हि स्थानमात्रं न काचित्तन्नाम्नी तारेति मामकोऽभिप्रायः तस्मिन् वाक्ये । क्रान्तिवृत्तादीनि काल्पनिकानीति शास्त्रेऽस्मिन् प्राप्तप्रवेशेन सर्वेणापि ज्ञातो विषय इत्यतो न स पुनर्विवरणमपेक्ष्यते ।

  

नितान्तमाद्रियेऽहं भवदीये गोलगणितयोर्वैदुष्ये अनल्पेऽनुभवे च । तथाप्यस्मिन् विषये भवदाशयं युक्तियुक्तम् अपश्यता मया वर्धितेयं विचारसृतिः । मर्षयन्ति तत्रभवन्त इति विश्वसिमि ।

  

सादरम्,

  





> --  

> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To post to this group, send email to [bvpar...@googlegroups.com]().  

> To view this discussion on the web visit > [https://groups.google.com/d/msgid/bvparishat/e0f42694-a1e6-4717-a8eb-62bb436a39c0%40googlegroups.com](https://groups.google.com/d/msgid/bvparishat/e0f42694-a1e6-4717-a8eb-62bb436a39c0%40googlegroups.com?utm_medium=email&utm_source=footer).

>   
> For more options, visit <https://groups.google.com/d/optout>.  



