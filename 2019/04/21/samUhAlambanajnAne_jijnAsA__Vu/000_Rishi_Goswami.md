+++
title = "000 Rishi Goswami"

+++
[[Rishi Goswami	2019-04-21, 16:37:42 [Source](https://groups.google.com/g/bvparishat/c/Vu6Ihqh7Qos)]]



।। श्रीहरिः ।।

नमामि विदुषः।

अत्र "एकज्ञानविषयप्रकृतहेतुतावच्छेदकवत्त्वसम्बन्धेन" इत्युक्ते एकज्ञानं समूहालम्बनात्मकं, तत्र मदीयः अवबोधः यथा =

वह्न्यभाववान् ह्रदो, धूमश्च इति एकज्ञानम्।  
तथैव नित्यत्वाभावव्याप्यकार्यत्ववान् शब्दः, श्रावणत्वं च। इत्यपि।

इत्यत्र आद्य-प्रथमान्तस्य मतुबन्तस्य उभयोः पक्षहेत्वोः सह समन्वयः कार्यः?  
वह्न्यभाववान् जलह्रदोपि वह्न्यभाववान् धूमोपि, इति तात्पर्यम्?

तथा सति, नित्यत्वाभावव्याप्यकार्यत्वविशिष्टः केवलं शब्दः न तु श्रावणत्वम्।

तर्हि समूहालम्बनात्मकज्ञाने तु उभयोः एकत्र प्रतीतिः। अथवा उभे एव ज्ञाने पृथक्पृथक् असम्बद्धे स्तः, केवलं मनसि समूहेन प्रतीतिः जायते इति?

अर्थात् वह्न्यभाववान् ह्रदः पृथक् ज्ञानं, धूमः अस्ति इति पृथक् ज्ञानम्, केवलं मनसि समूहेन प्रतीतिर् जायते इति तात्पर्यम्।

धन्योस्मि।  
प्रणमामि भूयः।  
ऋषिः।

