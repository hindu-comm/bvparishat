+++
title = "000 Rishi Goswami"

+++
[[Rishi Goswami	2019-10-01, 15:52:29 [Source](https://groups.google.com/g/bvparishat/c/ZBXw8TymLIE)]]



।। श्रीहरिः ।।

प्रणमामि।

सामान्यं नाम किम् इत्युक्ते "नित्यम् एकम् अनेकानुगतम्" इति एव उत्तरः दीयते। घटादिपदे उक्ते तज्जन्यबोधविषय-ज्ञाने शक्तिज्ञानं कारणम्। घटादि-पदानां शक्तिः च नैयायिकमते जातिविशिष्टव्यक्तौ,मीमांसकमते च जातौ, इति जातिम् अज्ञात्वा व्यक्तिबोधः अपि न संभवति तत्र उभयोः संमतिः।

अत्र अन्योन्याश्रयः भासते। मम तर्कः दुष्टोपि स्यात्, अथवा मम शिक्षणे/अवधारणे कश्चिद् दोषः किन्तु इदानीं तु किमपि समाधानं न दृश्यते।

जातिस्मरणार्थम् च व्यक्तिस्मरणम् आवश्यकम्। 'घटत्वम्' इति घटसमवेतधर्मः, तस्य घटंं विना मनसि प्रतीतिः/उपस्थितिः कथं स्यात्? "घटमानय" इति कोपि वदति,तदा घटत्वभानार्थम् अपि घटभानम् आवश्यकम् इति मन्ये।

घटभानार्थम् अपि घटत्वभानम् अपेक्षते। यदि दश-विचित्र-घटाः एकत्र स्थापिताः, तदा "अयं घटः, अयं घटः" इत्याकारक-अनुगतप्रतीतिः जातिं विना न संभवति। "अयं घटत्ववान्", इति कृतनिश्चयः देवदत्तः एव घटम् आनेतुम् अर्हति।

घटः किम् इत्युक्ते घटत्ववान् इत्युत्तरम्। घटत्वं किम् इत्युक्ते घटसमवेतधर्मः।

तर्हि उभयोरपि भानंं परस्परं विना न संभवति कथम् उपस्थिति-शाब्द-स्वरूपम्?

अपरं च, जातिस्वरूपवर्णने कतिपयस्थलेषु दृष्टम् मया - पशुत्वम् इत्युक्ते लोमादिमत्त्वम्, घटत्वम् इत्युक्ते कम्बुग्रीवादिमत्त्वम्, गोत्वं सास्नादिमत्त्वम् इत्यादि। यदि च जातिमात्रस्य पदार्थलक्षणविधया अर्थः क्रियते, तर्हि कापि आपत्तिः नास्ति। "पशुम्-आनय" इत्युक्ते श्रोता चिन्तयति "लोमादिमत्त्व-विशिष्ट-पशुः आनेतव्यः" इति।

किन्तु मन्ये लोमादिमत्त्वं न मूलतः जातिः, किन्तु अखण्डोपाधिः। तत् शिष्यज्ञानार्थम् तस्य विवरणमात्रं, उपलक्षणतया दत्तं, न तु साक्षाद्रूपेण।

तर्हि प्रश्नोयं - घटपदं श्रुत्वा घटत्व-उपस्थितिः कर्तव्या, अनन्तरं घटोपस्थितिः स्यात्। जातिं विना व्यक्ति-स्मरण-स्वरूपं तु "यत्किंचित् अस्ति" इति स्यात्। घटत्वभानार्थम् घटस्मरणं कुर्याद् इति अन्योन्याश्रयः।

ऋषिः  
प्रणमामि।।  

