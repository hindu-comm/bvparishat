+++
title = "004 श्रीमल्ललितालालितः"

+++
[[श्रीमल्ललितालालितः	2019-09-13, 17:53:59 [Source](https://groups.google.com/g/bvparishat/c/nK3cQsnAzqs)]]



लकारा आख्यातम् इत्युच्यन्ते । तदादेशत्वात् तिङामपि आख्यातसञ्ज्ञास्ति सर्व्वत्र । भाट्टमतेपि तथैव ।  
  

>  एवञ्चेत् शतृशानच्क्वसुकानचः अपि आख्यातसंज्ञकाः स्युः ?  

  

सत्यम् , अत एव तिङाद्यन्यतमत्वमेव आख्यातत्वम् इति परिष्कर्त्तुमुचितम् । लादेशत्वं तत्र परिचायकमेव न तु शक्ततावच्छेदकम् ।  

न च गौरवं , लादेशत्वस्यातिप्रसक्तत्वात् एव । किञ्च अवैयाकरणानामपि भेदप्रतीतेः तिङाद्याश्रितत्वात् तिङाद्यन्यतमत्वस्यैव शक्ततावच्छेदकत्वौचित्यचुम्बितम् ।

अन्यतमत्वस्यापि गुरुत्वे तु तिप्त्वतस्त्वादिकं प्रत्येकं शक्ततावच्छेदकम् ।  

इदमिदानीं वारितं भवति ।

  

व्याकरणमतेपि तिङन्तम् आख्यातान्तमेव भवति न त्वाख्यातम् । कदाचित् तथाप्रयोगस्तु गौणः प्रामादिको वा ।  

>  किम् प्रमाणमस्येति जिज्ञासे ।  



पदशब्दादिपदासमभिव्याहृताख्यातपदस्य प्रत्ययविशेषेष्वेव प्रयोगः , प्राप्ताप्राप्तविवेकश्च ।  

  

  

>  व्याकरणशास्त्रे आख्यातम् नाम तिङन्तम् / धातुः इत्यस्य प्रमाणानि > तु प्राचुर्येण विद्यन्ते -  

  
  

अत्र साधारणमिदमुच्यते प्रातिशाख्यादिषु तिङन्तेषु आख्यातपदप्रयोगः गौणः इति ।  
किञ्च प्रातिशाख्यादीनां पाणिनिप्रणीतव्याकरणान्तर्भावाभावात् न तत् धातौ आख्यातत्वव्यवहारे प्रमाणतयानेयम् । तत्रापि आख्यातपदस्य तिङन्तधातौ गौणत्वस्येष्टत्वात् , तथात्वञ्च न्यायचुम्बितत्वात् ।

  
  

>  १. "भावप्रधानमाख्यातं सत्वप्रधानानि नामानि" इति निरुक्तम् ।  



भावपदेन धातुग्रहणे सति आख्यातपदं न धातुपरं न वा तिङन्तपरं भवितुमर्हति । न हि धातुप्रधानो धातुः , धातुप्रधानस्तिङन्त इति वार्त्थ इष्टो वैयाकरणानां किन्तु भावपदबोद्ध्यधातुः प्रधानं यस्य तादृशं आख्यातपदवाच्यम् इत्येव । तत्र च प्रत्ययार्त्थप्राधान्यस्मृतेर्बाधकत्वेनैतस्या यास्कस्मृतेरुपादानात् प्रत्यय एव आख्यातपदवाच्य इति सिद्ध्यति । तथा च इयं यास्कस्मृतिः न आख्यातपदस्य तिङन्ते शक्तिग्रहहेतुः किन्तु तिङ्क्ष्वेव ।

  
  

>  २. चत्वारि पदजातानि नाम-आख्यात-उपसर्ग-निपाताश्च (पस्पशाह्निकम्) > ।  

  

वक्ष्यमाणरीत्या पदपदसमभिव्याहारात् न तिङन्तशक्तिसाधकत्वम् अस्य प्रयोगस्य ।  

  

>  ३.क्रियावाचकमाख्यातम् - इति वाजसनेयिप्रातिशाख्यम्  

  

इदमपि वैयाकरणमतानुसरणे गौणप्रयोगत्वेन नेयम् । यावद्धि कुत्रचिद् न्यायेन तिङन्तपर्य्यवसायित्वं न साद्ध्यते भवता तावता एतानि सर्व्वाणि वचनानि विप्रतिपन्नान्येव न साधकानि भवन्ति , शास्त्रान्तरस्थत्वात् । वैयाकरणग्रन्थेषु च आख्यातपदप्रयोग उभयथा दृश्यते इति वक्ष्यते ।

  
  

>  ४. "आख्यातम् आख्यातेन क्रियासातत्ये , अश्नीतपिबता" इति > मयूरव्यंसकादयश्च इत्यत्र काशिका सिद्धान्तकौमुदी च । "तिङन्तं तिङन्तेन > सह समस्यते क्रियासातत्ये गम्यमाने" इति न्यासे स्पष्टीकृतम् ।  

  

अत्र गौण एव प्रयोगः , प्रामाणिककर्त्तृकत्वात् ।

उक्तटीकाकरणमप्येतस्य प्रयोगस्य गौणतां साधयति । यदि हि शक्तमेवाख्यातपदं तिङन्तेषु स्यात् तर्हि किमर्त्थं व्याख्यानं स्यात् इति ।

अत एव शब्देन्दुशेखरेपि व्याख्यानापेक्षा ।

अत एव न्यायकोशकारस्य वैयाकरणमते तु तिङन्तानामेव आख्यातपदवाच्यत्वम् इतिकथनमपि दुर्बलमेव ।  

  

>  ५. सर्वाणि नामानि आख्यातजानि - इति यास्कः ।  

  

तदीयपूर्व्वोक्तवाक्यविशेषादेव आख्यातपदस्य तिङ्शक्तत्वनिर्णये सति अत्र आख्यातान्तस्यैव आख्यातत्वविशिष्टनामपदेनोक्तिः ।  

इदमत्रावधार्य्यं केवलाख्यातपदप्रयोगः तिङ्क्ष्वेव , पदनामादिपदविशेषणतया प्रयोगस्तु तिङन्तेषु इति ।

अत एव पदनामादिपदसमभिव्याहृताख्यातपदघटितः प्रामाणिकप्रयोगो न आख्यातपदस्य तिङन्तशक्ततां साधयितुं शक्नोति ।

  
  

>  ६. अक्षरसमुदायः पदमक्षरं वा, तच्चतुर्धा नामाख्यातोपसर्गनिपाताः - > वाजसनेयिप्रातिशाख्यम् ।  

  

अत्रापि पदपदसमभिव्याहृतत्वात् न तिङन्तशक्ततासाधकत्वम् ।

  
  

>  ७. आख्यातशब्दैरर्थोऽसावेवंभूतोऽभिधीयते - वाक्योपदीयम् ३.८.३०  

  

यद्येतेन आख्यातस्य धात्वभेदः स्यात् असत्त्वभूतो भावश्च तिङ्पदैरभिधीयते इतिवाक्यपदीयात् तिङामपि धात्वभेदः स्यात् ।  
तस्मात् तिङ्पदैः इतिवाक्यपदीये यथा तिङन्तबोधकत्वं तथात्रापि ।  
  
भूषणसारे आदावेव शङ्काग्रन्थविशेषे ननु अनयोराख्यातार्त्थत्वे किं मानम् इत्यादौ न धातुर्गृहीतः किन्तु तदुत्तरश्रूयमाणतिङादय एव , तेषामेव प्रकृतत्वात् ।  
अत एवाग्रे समाधानग्रन्थेपि अपि च मीमांसकानां कृतामिवाख्यातानामपि इत्याद्युक्तम् ।  
  
यास्कादिवचनव्याख्यानकाले तु भूषणसारे  
यद्यपि प्रकृतिप्रत्ययार्त्थयोः प्रत्ययार्त्थस्यैव प्राधान्यम् अन्यत्र दृष्टम् इत्यनेन प्रकृतिप्रत्ययोर्भेदेन विचार्य्यमाणत्वं प्रदर्श्य भावप्रधानमाख्यातम् इत्यस्य धात्वर्त्थस्यैव प्रकृत्यर्त्थस्य प्रत्ययात्मकाख्यातार्त्थं प्रति प्राधान्यं साधितम् । तेन अत्रासाङ्कर्य्येण प्रयोगात् अपि यास्कवाक्यं मदनुकूलमेव ।

  
  

>  ८. नामाख्यातयोस्तु कर्मोपसंयोगद्योतकाः - निरुक्तम् ।  

इदं मया न लब्द्धम् । अत एव वक्तुं न शक्यते कोर्त्थ इति ।

परं भवदभिप्रेतार्त्थलाभोपि न दृश्यते ।

  

  

न्यायोपि प्राप्ताप्राप्तरूपोत्राश्रयितुं योग्यः । तथा हि तिङ्न्तेष्वेव धातुषु आख्यातपदप्रयोगात् केवलेषु चाप्रयोगात् तिङ एव आख्यातपदवाच्याः , तदन्ते तु आख्यातपदप्रयोगो गौणः इति ।  

अत एव आख्यातपदशक्यता तिङ्निष्ठैव । तदादेशविशेषेषु च तिङ्त्वादेव आख्यातत्वम् ।  

  

**श्रीमल्ललितालालितः  
**[www.lalitaalaalitah.com](http://www.lalitaalaalitah.com)

  





> To view this discussion on the web visit > [https://groups.google.com/d/msgid/bvparishat/CAPHkJxketgnpTXgVym0rYnrMQGDqeaJBuTODpy9bsH_SsMh2Eg%40mail.gmail.com](https://groups.google.com/d/msgid/bvparishat/CAPHkJxketgnpTXgVym0rYnrMQGDqeaJBuTODpy9bsH_SsMh2Eg%40mail.gmail.com?utm_medium=email&utm_source=footer).  

