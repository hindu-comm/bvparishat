+++
title = "001 Veeranarayana Pandurangi"

+++
[[Veeranarayana Pandurangi	2019-09-08, 19:33:13 [Source](https://groups.google.com/g/bvparishat/c/NCkIHUSVR1I)]]



This quote is from Nyayamrta of Vyasatirtha

नेह नानास्ति किचन श्रुत्यर्थः

  

किं च त्वद्रीत्या किञ्चन विश्वं नाना नास्तीत्युक्तेऽप्यविनाभूतमस्तीत्येवार्थः। नानाशब्दो हि विनेत्यर्थे वर्तते "विनञ्भ्यां नानाञौ न सहे"तिसूत्रे "असहार्थे पृथग्भावे वर्तमानाभ्यां विनञ्भ्यां स्वार्थे नानाञौ प्रत्ययौ भवत" इति वृत्तौ "न सहेति प्रकृत्यर्थविशेषणमेतत्। विनञ् इत्येताभ्यां न सहार्थवाचिभ्यां नानाञौ भवतः कस्मिन्नर्थे? स्वार्थ" इति महाभाष्ये च विनानानाशब्दयोरेकार्थत्वोक्तेः। पृथग्विनान्तरेणर्ते हिरुङ् नाना च वर्जने" इत्यमरोक्तेश्च। नाना विष्णुं मोक्षदो नास्ति देवः" इत्यमरव्याख्यायां नानाशब्दस्य विनार्थत्वेनोदाहृतत्वाच्च। "न तदस्ति विना यत्स्यान्मया भूतं चराचर"मिति स्मृतेश्च। विनार्थस्य च नानाशब्दस्य सम्बन्धिशब्दतया ब्रह्मण एव प्रति सम्बन्धित्वेनान्वयोपपत्तेश्च। न च धूर्मोऽग्निं विना नेत्युक्ते मिथ्येति सिद्ध्यति। एवं च-

नानेत्यस्य विनार्थत्वाद्विनाभूतं निषिध्यते।

अविनाभूतमस्तीति सत्तैवार्थात्तु लभ्यते।।

  





> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To view this discussion on the web visit > [https://groups.google.com/d/msgid/bvparishat/CAATk%3DrAzFpGFSEWW_sqMoDb9%3DhT2jFJiV0XcxQWFLaLXFMTsMA%40mail.gmail.com](https://groups.google.com/d/msgid/bvparishat/CAATk%3DrAzFpGFSEWW_sqMoDb9%3DhT2jFJiV0XcxQWFLaLXFMTsMA%40mail.gmail.com?utm_medium=email&utm_source=footer).  

