+++
title = "000 Rishi Goswami"

+++
[[Rishi Goswami	2018-08-26, 19:55:07 [Source](https://groups.google.com/g/bvparishat/c/OU_vBmSsw7o)]]



।।श्रीहरिः।।

सुज्ञेभ्यो नमः।

तस्यापत्यम् इति सूत्रे बह्व्य: जिज्ञासाः।

"आदिवृद्धिरान्त्योपधावृद्धी बाधते।"  
अस्य बालमनोरमा स्पष्टीक्रियाताम्। "उपगु+अण्" इति स्थितौ  
"ओर्गुणः" इति परत्वात् बाधायित्वा "अचो" इति अन्त्यवृद्धिः क्रियते, अन्त्यवृद्धिं च परत्वात् बाधायित्वा आदिवृद्धे: प्रसक्तौ "औपगो+अण्" इति। इदम् उचितम् अवगतं मया?

अत्र बालमनोरमा= उपगोरणि आदिवृद्धिः। ओर्गुणः। अवादेशः। अत्र प्रकृत्यैव उपगोर्लाभादपत्यमेव प्रत्ययार्थ इति स्थितिः। ननु उपगु अ इति स्थिते ओर्गुणात्परत्वात् "अचो ञ्णिती"ति वृद्धिः स्यात्, (ज्ञातम्) ओर्गुणस्य "पशव्य" इत्यादौ चरितार्थत्वात् (अनेन किम्?)। कृते च गुणे अवादेशे सति "अत उपधायाः इति बृद्धिर्दुर्निवारा।(ज्ञातम्)

"औपगव्+अ" इत्यत्र तु "अत उपधायाः" इति वृद्धिः स्यादेव।  
अत्र बालमनोरमा = कृते च गुणे अवादेशे सति "अत उपधायाः" इति वृद्धिर्दुर्निवारा। (भवतु) त्वष्टुरपत्यं त्वाष्ट्रः, मघवतोऽपत्यं माघवत इत्यादौ गुणाऽप्रसक्त्या अन्त्योपधावृद्ध्योर्निर्बाधत्वाच्च।(नावगतम्। किम् अनेन? अत्र अन्त्यवृद्धिः कथं निर्बाधा? आदिवृद्धिः परत्वात् बाधते अतः त्वाष्ट्र इत्यस्मिन् अन्त्यवृद्धिः न कृता। उकारस्य अभाव गुणस्य अप्रसक्तिस्तु सुगम्या। तेन उपधावृद्धिरपि न स्यात्, किन्तु कथं सापि निर्बाधा? गुणस्याप्रसक्ते: उपधाया अपि अप्रसक्तिः खलु।)

अयं किणस्योपरि अन्यतमोपघातः।  
पुनश्च बालमनोरमा = नच परत्वादादिवृद्धौ अन्त्योपधावृद्धी बाध्येते इति वाच्यं, (पूर्वं तु परत्वाद् इत्येव भणितम्) विप्रतिषेधे हि परस्य पूर्वबाधकता। नचेह विप्रतिषेधोऽस्ति, देशभेदेनोभयसंभवात्। (नावगतम्। तुल्यबलविरोधेSपि कथं न विप्रतिषेधः? "देशभेदेन" इत्यस्य अर्थः स्पष्टीक्रियताम्।)

अनन्तरम् यत् पुषकरासादीनां वर्णनं श्लोकवार्तिकपर्यन्तं सर्वं ज्ञातं, श्लोकवार्तिके च उत्सर्गस्य अर्थः किम्?

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

  
श्लोकवार्तिके प्रथमचरणं स्फुटम् । तस्येदम् इति अपत्यार्थे सत्यपि पृथक्करणं छत्वबाधनार्थम्। किन्तु छत्त्वविधिस् तु शैषिक:, अपत्यत्वं तु तद्भिन्नम्, तत् कथं तस्यापत्यम् इति बाधितः छप्रत्ययः? एतां आकाङ्क्षां बालमनोरमा समाधत्ते।

अत्र बालमनोरमा = "अत्र समाधत्ते--बाधनार्थं कृतं भवेदिति। "तस्येद"मित्यणं बाधित्वा "वृद्धाच्छः इति छोऽपत्ये प्राप्तः, तद्वाधनार्थं "तस्यापत्य"मिति पृथक्सूत्रं कृतमित्यर्थः। ननु "वृद्धाच्छः" इति सूत्रं शेषाधिकारस्थम्, अपत्यादिचतुथ्र्यन्तेभ्योऽन्यः शेषः, तथाच अपत्यार्थस्य शेषाधिकारस्थत्वाऽभावात्, तस्मात्तत्र छप्रत्ययस्याऽप्रसक्तेस्तद्बाधनार्थत्वं "तस्यापत्य"मित्यस्य कथमित्यत आह--उत्सर्गः शेष एवासाविति।" (अवगतं सर्वम्)

"उत्सृज्यते अदन्त-बाह्वादिप्रकृतिभ्यो इत्युत्सर्गः। कर्मणि घञ्। अदन्त-बाह्वादिभिन्नप्रकृतिसंबद्धोऽपत्यार्थोऽसौ शेषो भवत्येवेत्यर्थः।"
(????)

\_\_\_\_\_\_

अत्र "तस्यापत्यमतइञ्" इत्येकसूत्रम् भवेद् इति प्रश्ने -

बालमनोरमा = "आक्षेप्तुर्हि"तस्याप्तयमत इ"ञित्येकसूत्रमभिमतम्। विनियुक्तादन्यः शेषः। अदन्त-बाह्वादिप्रकृतिसंयुक्ताऽपत्यार्थ एव विनियुक्तो नतु तद्भिन्नप्रकृतिसंयुक्तापत्यार्थोऽपि। ततस्च तस्य शेषत्वात्तस्मिन्नपत्ये छस्य प्रसक्तत्वात्तद्बाधनार्थं "तस्यापत्य"मिति पृथक्सूत्रम्। सति चास्मिन् पृथक्सूत्रे प्रकृतिसामान्यसंयुक्तापत्यार्थस्योपयुक्तत्वादशेषत्वाच्छस्य न प्राप्तिरित्यप्राप्तिसंपादनद्वारा छबाधकत्वं "तस्यापत्य"मिति पृथक्सूत्रस्य सिद्धम्। अयमप्राप्तबाध इत्युच्यते।" (नावगतम्)

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

वृद्धानि अस्य प्रयोजनम् इति व्याचष्टे।

बालमनोरमा = "नन्वेवमपि उपगोरपत्यमित्यत्र उपगोरवृद्धत्वाच्छस्य नैव प्रसक्तिरिति किं पृथक्सूत्रेणेत्यत आह--वृद्धान्यस्य प्रयोजनमिति।" (भवतु)।

"भानोरपत्यं भानव इत्यादौ यानि भान्वादिप्रातिपदिकानि वृद्धानि, यानि उपग्वादिप्रातिपदिकानि नामधेयत्वाद्वृद्धानि, तेभ्यश्छप्रत्ययबाधनार्थं "तस्यापत्य"मिति पृथक्सूत्रमित्यर्थः।" (साधु)

"ननु 'तस्येद'मित्यणि इदन्त्वेन बोधः, 'तस्यापत्य'मित्यणि त्वपत्यत्वेन बोध इति शाब्दबोधे वैलक्षण्यसत्त्वात् 'तस्येदमित्यपत्येऽपि' इत्याक्षेप एवाऽयमनुपपन्न इति चेन्न, एतद्वार्तिकभाष्यप्रामाण्येन 'तस्येद'मितीदंशब्देन अपत्यस्य इदंत्वेन ग्रहणाऽभावविज्ञानात्।(अत्र उक्तं यत् उभयोः इदंत्वेन अपत्यत्वेन च वैलक्षण्यं। तत् उच्यते यत् --- 'तस्येदम् इत्यपत्येSपि' इत्याक्षेपः अनुपपन्नो न। अर्थात् तस्येदं सूत्रेण अपि भाष्यप्रामाण्यात् अपत्यत्वेन ग्रहणं भवितुम् अर्हति। किन्तु अग्रिमे वाक्ये विरुद्धम् उच्यते --- 'एतद्वार्तिकभाष्यप्रामाण्येन तस्येदमितीदंशब्देन अपत्यस्य इदंत्वेन \*\*\*ग्रहणाऽभावविज्ञानात्'\*\*\* इति। ग्रहणाभावः कथम्?)

\_\_\_\_\_\_\_\_\_\_\_\_\_\_\_

अनन्तरं यदस्ति तत् पश्चात् पृच्छामि। 'देवयज्ञि'प्रसङ्गजिज्ञासाः च सन्ति। तत् पश्चात् पृच्छामि, अन्यथा विदुषाम् अपि महान्तं क्लेशं जनयिष्यामि।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

भवदीयः  
ऋषिः ।।  
\_/\\\_

  

