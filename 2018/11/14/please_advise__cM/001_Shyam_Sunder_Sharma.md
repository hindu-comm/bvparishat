+++
title = "001 Shyam Sunder Sharma"

+++
[[Shyam Sunder Sharma	2018-11-14, 19:08:25 [Source](https://groups.google.com/g/bvparishat/c/cMg1gOQDSjM)]]



नमांसि सर्वेभ्य: विद्वद्भ्य:।

‘गुपू रक्षणे’ इति भ्वादिगणे पठित:, तस्य च ‘भूवादयो धातव:’ इत्यनेन धातुसंज्ञा। तत: परं ‘गुपूधूपविच्छपणिपनिभ्य आय:’ इत्यनेन स्वार्थे आयप्रत्यय:। ‘गुप्+आय’ लघुपधगुण: ‘गोपाय’ इति। तत: ‘सनाद्यन्ता धातव:’ इत्यनेन आयान्तप्रत्ययस्य ‘गोपाय’ इत्यस्य धातुत्वं विधीयते।

  

आर्धधातुकस्थले ‘आयादय आर्धधातुके वा’ इत्यनेन आयप्रत्ययविधानस्य वैकल्पिकत्वं विधीयते। तेन लृटि आयपक्षे ‘गोपायिष्यति’, आयाभावपक्षे ‘गोपिष्यति’ इति रूपद्वयम्। तथा च इडाभावपक्षे ‘गोप्स्यति’ एवं रूपत्रयम्।

  

अत: मूलत: ‘गुपू रक्षणे’ इति धातु:। ‘गोपाय’ इति मूलधातुस्वीकारे ‘गोपिष्यति’ ‘गोप्स्यति’ चेत्यादयो न सिद्ध्यन्ति। तथैव ‘धूप सन्तापे’ इति भ्वादिगणपठितो धातु एवं ज्ञेयमित्यहं चिन्तयामि।



