+++
title = "000 Rishi Goswami"

+++
[[Rishi Goswami	2018-09-28, 10:50:30 [Source](https://groups.google.com/g/bvparishat/c/qjfSEcLhibw)]]



।। श्रीहरिः ।।

नमो विद्वद्भ्यः।

श्रियो निवासः इति श्रीनिवासः। शब्दो घञन्तः। तत्र स्त्रीलिङ्गं न भवति इति श्रुतम्।

अस्य स्त्रीलिंगे कथं प्रत्यय: कर्तव्य:? यथा श्रीनिवासस्य स्त्री इत्यर्थे (पुंयोगादाख्यायाम् इति) स्त्रीप्रत्ययः स्याद् वा? निवासशब्दो अदन्तः, (न च हरिशम्भु-आदिवत्), आख्यायाम् इति कथनस्य प्रसिद्धे पुंसि सम्बन्ध, तदपि अस्ति, श्रीनिवासः नारायणे रूढ:। तत् श्रीनिवासस्य स्त्री श्रीनिवासी इति स्याद् वा?

अथवा, श्रीनिवासक इति स्वार्थे प्रत्ययं कृत्वा, प्रत्ययस्थात् इति श्रीनिवासिका इति स्याद्? चेत् श्रीनिवासिका इति रूपम् भवेत् तत् तु मदर्थम् बहूपकारि।

छन्दसि अपि सिद्धम् स्यात्, अन्यस्मिन् अर्थे अपि अस्य प्रयोगः स्यात् एतदर्थम्।

यथा.... मन्ये अहम् श्रियो निवासो यस्याम् भूमौ इति बहुव्रीहौ कपि, प्रत्ययस्थात् इति इदागमे श्रीनिवासिका इति रूपम् सिध्यति। नो चेत् कृपया समाधानं देहि।

श्रीनिवास(नारायण)सम्बन्धिनि स्त्रियाम् अपि श्रीनिवासिका स्यात्, श्रियो निवासो यस्याम् भूमौ, इति अर्थे अपि श्रीनिवासिका स्यात्, इति तर्कयामि।

मया संस्कृते गीतम् एकं सम्पादितं, यत्र मंगलाचरणार्थमहम् हरिनाम आरम्भे न्यस्तुम् इच्छामि। तद् गीतं भारतमूमिविषये अस्ति। अतः पृच्छामि। गीतं तु सम्पूर्णम् किन्तु तस्य परिष्करणमेव शिष्यते। गीतादौ यदि हरिनाम स्यात्, तत् सम्बिन्धिनी भूमौ तस्य अन्वयः, अपि च वैभवसम्पदादिसम्पन्ना इयं भूमिः, इत्यर्थः च स्यात्,तत् भृशम् उपकारि, इत्याकाङ्क्ष्य निवेदयामि। अतः यदि भवादृशानां विदुषां साहाय्यं लभेयम् तद् भृशं अनुगृहीतोस्मि।

(संस्कृते चेत् त्रुटय:, तत् कृपया बालं मत्वा क्षमस्व।)

प्रणमामि  
छात्रः  
ऋषिः।।  

