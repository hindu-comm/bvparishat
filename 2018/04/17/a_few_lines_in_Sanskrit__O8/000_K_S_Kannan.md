+++
title = "000 K S Kannan"

+++
[[K S Kannan	2018-04-17, 12:35:16 [Source](https://groups.google.com/g/bvparishat/c/O86o2IvdJKk)]]





I have not had many occasions to write in Sanskrit, and an opportunity presented itself recently. Writing the Volume Editorial of Vol. 4 of the Swadeshi Indology Series (that deals with Rasa Theory), I had to summarise all the papers, one of which is Shatavadhani Ganesh's. His paper is in Sanskrit, and I have given its gist in English.

  

I thought it fit to epitomise it in Sanskrit also, and my summary runs to 2pp (as against his original of 16pp).

  

I am presenting an early draft of the same here - just for a change of taste (and even a foretaste) for the august audience of BVP. It may perhaps serve no more purpose than serving some tamarind to one satiated by sweets (in the form of the poetry of Prof Madhav Deshpande) (and akin to : "*tad yathā piṇḍa-kharjūrair udvejitasya tintriṇyām abhilāṣaḥ*").

  

Prof. Sheldon Pollock has tried to say that Rasa Theory has no use/relevance today, and Dr Ganesh has ably refuted the same. My writing is largely my own paraphrase of a good many ideas of Ganesh. (So give the credit for the ideas to Ganesh; and debit for language defects to me).

  

KSKannan

  

संपुटेऽस्मिन् प्रोफेसर् षेल्डन् पोल्लाकाख्यस्य विदुषो “**रस रीडर्**”(Rasa Reader)-अभिधस्य पुस्तकस्य विमर्शनं विदुषा गणेशेन विहितमस्ति । विमर्शनमिदं तावदूनषष्टि-पुटात्मकपोल्लाकप्रास्ताविकमात्रं लक्ष्यीकरोति ।

पाश्चात्त्येषु विपश्चित्सु नाम कतिचनैव कृतिनः काव्येषु शास्त्रेषु च भारतीयेषु लब्धप्रवेशा बहुलास्त्वाविलमतय आविद्धबुद्धयो दुर्विदग्धास्स्वकीयेतरसकलजनपदकविजन-शास्त्रकृत्समुदायकुत्सनमात्रसमुत्सुकाः पौरोभाग्यमेवाहोभाग्यं मन्वाना दूषणैकधिषणा विराजन्ते । तादृक्षेषु कौटिकेषु कूटस्थानमलंकुर्वन् पोल्लाकाख्यो विद्वत्तल्लजो वरीवर्ति ; प्रधानमल्लनिबर्हणन्यायेन यदभिप्रायाद्रिपक्षविपक्षीकरणचणकुलिशायितशेमुषीकाः नैक इह विद्वांसो भारतीयाश्श्रीमद्राजीवमल्होत्रप्रणीतग्रन्थराश्यध्ययन-चलच्चित्रक(विडियो)- स्तोमपरिवीक्षणप्राप्तस्फूर्तिकाः ।

उपक्रम एव शोभनं क्रममाद्रियमाणो गणेशो हिरियण्ण-नरसिंहभट्ट-गुण्डप्प-प्रभृतीन् कार्णाटान् कांश्चन विदुषोऽन्यांश्चानन्दकुमारस्वाम्यग्रवालाद्यग्रगण्यान् मान्यान् भारतीयकलाविषयकपरिशोधनकृततीर्थान् संस्मृत्य, प्रतीपमतेः पोल्लाकस्य विततानि वितथानि मतजातानि प्रकर्षेण दूषयितुं प्रतिष्ठमानो नरसिंहभट्टनिदर्शितेन निशितेन नयेन प्रवक्तुमुचिततममिति प्रतिजानीते ।

अलङ्कारशास्त्रप्रतिपादितभावतत्त्वमधुनातना वैज्ञानिकाः केचन मस्तिकमध्यसम्भवद्विद्युत्प्रचार(synapses)सञ्जायमानरासायनिकक्रिया(chemical reactions)मात्रप्रपञ्चनमिति प्रचक्षते । तदाख्यानप्रत्याख्यानं विदधदयं विद्वानभ्युपगम्यापि तद्वादमस्मदनुभवविदूरभूतस्यास्य वैतथ्ययाथातथ्याभ्यामस्पृष्टत्वं शास्त्रराद्धान्तस्यास्य ख्यापयति । एवं हि नाम प्रवृद्धधिषणा अपि जनास्स्वयं क्लेशमनुभवन्तः परानपि क्लेशमनुभावयन्तीति विनिवेदयति विद्वानेषः । भौतशस्त्रस्तोमसरणी रैखिकेति(linear) च भावशास्त्रसमूहसृतिश्चाक्रिकीति (cyclical) च विध एते विविञ्चन्ननौपम्यसारतां च पद्धत्योरमुयोरुपस्थापयन् ,भौतशास्त्र(physics)वर्तनीमतिवर्तते रससिद्धान्तपद्धतिरिति च दर्शयति । अत एव भरतान्मुनेरर्वाचीना अपि भरतनिरूपितानि प्रमेयाणि विप्रतिपत्तिं विनैवोररीकर्तुं प्राभवन् । नहि भरतोदितनाट्यशास्त्रीयभाषासारल्यमेव हेतूकृत्य शास्त्रस्यैव शैशवावस्थाद्योतकत्वं तदिति मतमास्थातुमुचितं मतिमतां भवेत् । यतो हि तथात्व इतिहासपुराणादिष्वप्युक्तहेतुमेवाधारीकृत्य तत्त्वदर्शनचुञ्चऊनामनस्तित्वमलीकतमं ततः प्रतीयेत । यथा हि नाम वैयाकरणैर्नैयायिकैश्चायुर्वेदीयौषधविषयको महानादर उपमात्वेनोपस्थाप्यत आर्षसिद्धान्तश्रद्धार्हताविषये, तथैव नयेनानॆनैव रससिद्धान्तस्यापि श्रद्धेयता नामाबाधिता वरीवर्तत इति वक्ति गणेशः । न ह्याधुनिकवैज्ञानिकनिरूपितवर्ष्मरचना(anatomy)जीवद्रासायनिकपरिवर्तनका(biochemistry)दिभिर्विषयजातैरभिज्ञजनादरास्पदभूतैरायुर्वेदविहितमूलिका-सेवनतस्सम्भवन्ती गदसमूहविनिवृत्तिर्व्याहन्येत ।

भारतीयजीवनक्रमे तावल्लौकिकपारमार्थिकावपरस्परमिलितावनुपलभ्यौ जातुचिदपीति विदन्नपि पोल्लाकः कथञ्चित्तौ पृथक्चिकीर्षुः पृथग्जनमात्रादरणीयत्व एव तृप्तिमृच्छतीति नातुच्छं विभावयन्ति विमत्सरा विद्वांसः।वैदिक्या हि पद्धतेस्सकलजनपदमर्दनैकपरायणतां प्रतिपिपादयिषोरमुष्य पोल्लाकस्य चिन्तनवर्त्म न हि सुपथा सञ्चरमाणानां वैदिकोक्त्यार्जवार्थजिघृक्षूणामनुग्रहमर्हति ।कलाशास्त्रस्य वेदान्तशास्त्रोपजीवितताप्युपपत्तिपुरस्सरं गणेशेन गदिता । ब्रह्मानन्दविप्रुण्मात्रावभासो हि रसास्वाद इति निःसंशयमसकृच्च निगदितमभिरूपतमप्रतिभानवता शास्त्रकृन्मतल्लिकेन चाभिनवगुप्तपादेन महाज्ञानिना सुधीभिस्समेभिस्सम्मानितञ्च ।

रसवद्वस्तुप्राचुर्यं सतत्त्वार्थनिरूपणमपि वाङ्मये वैदिकेऽपि लोचनगोचरीभवति सूक्ततल्लजे पौरुषे सूक्ते, सृष्टिमूलगवेषके पुनर्नासदीये, सर्वविभूतिसमीक्षके रुद्राध्याये, द्यावापृथिव्योस्सङ्गमे हृदयङ्गमे स्कम्भसूक्ते, तत्र तत्र च स्थलेष्वन्येषु । अथ चोपनिषत्साहित्ये हि नाम भारतीयैः सौन्दर्यमीमांसा समुपेक्षितेति वितथमॆव कथयता पोल्लाकेन तावत् पल्लवग्राहिपाण्डित्यमपि सङ्गीतकलाशास्त्रग्रन्थविषयकमनासाद्यापि चुलुकीकृतशास्त्रराशिनेव यन्निःशङ्कमुट्टङ्कितं तन्न मनीषिभिस्सद्धिषणैरीषदप्याद्रियते । उद्रिक्तसत्त्वायां चित्तवृत्तौ कलाविदः स्वजनिमाप्नुवती कलाकृतिः खलु तन्मयीभवनरूपसहृदयचित्तसत्त्वोद्रेकसम्पादन एव साफल्यं भजत इति करतलामलकीकृतकलातत्त्वानामन्तश्चक्षुषो नापरोक्षम् प्रॆक्षावताम्। अथ प्रतिभातत्त्वविभावनं न सम्यग्विहितं भारतीयैः कलातत्त्वविज्ञानिभिरिति ब्रुवाणेन पोल्लाकेन कलाप्रपञ्चनिर्माणमूलद्रव्यस्यापि मूलान्वेषणरूपेणानवस्थादोष- भाज्याविष्कृतः प्रयतने बहुमानो निरर्थकः । कारणं हि सूक्ष्मरूपेण सदविभावनीयनानागुणलक्षणं सत्स्वयं च कार्यभावमापन्नं तावत् परिगणनातीतगुणलक्षणसमुल्लसितं विभाति बीजवृक्षनयेनेति नैतेन विभावितं विदुषा पोल्लाकेन ।

वात्सल्यविषय उद्भावितमाक्षेपममुना सरलया सरण्या निराकरणार्हां संक्षेपेण निरूपयति गणेशः । अलङ्कारशास्त्रं नाट्यशास्त्रापेक्षयाऽर्वाचीनं मन्यमानः पोल्लाको गीतवाद्यनृत्यमये सङ्गीते सङ्गमं त्रितयस्य जानन्नपि न तत्त्वतो विभावितवानिव विभाति । प्रयोगत्वमनापन्नं काव्यमनास्वाद्यमवशिष्यत इति काव्यं सर्वमपि सर्वान्तरङ्गभूते चित्तरङ्गस्थले नाट्यायत एवेति वेदितुं नाटाट्यमानताऽपेक्ष्यते खलु । कारयित्र्या भावयित्र्याः प्रतिभाया उभय्या आलयं यद्यपि भवति कविव्यपदेशभाक्, कविसहृदयावुभावपि भावयित्र्या ह्यवश्यमाकरौ भवत इत्यतो भावयित्र्या एव प्रगाढत्वं विचक्षणानां प्रत्यक्षॊ विषयः। कवनसमये जागरितरजःसंस्पर्शवतः कवेरपेक्षया स्वदनसमयसमुपजातसत्त्वोत्सोदयः सहृदय एव परमामर्हणामर्हतीति तत्त्वार्थममुं पर्यनुयोक्तुं विदितवेदितव्यः को नाम प्रभवेत् ?

अथ च भारतीयकाव्यपरम्परा बौद्धमतप्रोद्भूतेति संभावनापि नाम पोल्लाकस्यैव कौटिल्यवैकल्यभ्रान्त्यादीनां सूचक इति सुष्ठु सूचयति श्रीमान् गणेशः । यतो हि निवृत्तिधर्ममात्र परायणैरभिहितानि तत्त्वानि कथङ्कारं काव्यकारं विनयेयुः? तथापि पाश्चात्त्यैर्बौद्धमतविषये प्रदर्शितः पक्षपातो विवेकविहङ्गमस्य पक्षावेव विच्छिन्द्यान्ननु ? अश्वघोषोऽप्यधमर्णो निरवद्यपद्यनिर्माणचणस्य कवेर्वाल्मीकेरिति विषयॆ को नाम विज्ञो विप्रतिपद्येत?

काव्यतत्त्वं च वेदान्तीकृतं भारतीयैरिति भाषमाणेन पोल्लाकेन भरतकृतनाट्यशास्त्र एवाकृत्रिमवाङ्मयाधारत्वं नाट्यस्य प्रतिपादितं सदपि विक्षिप्तचित्ततयाऽनालोडितमिव विभाति ।पोल्लाकं ग्रन्थारण्यगन्धेभं ब्रुवन् गणेशस्स्वभावोक्तिरसिकत्वेनैव प्रत्यभिज्ञायते विमर्शनविचक्षणैः । रससिद्धान्तमेव यातयाममित्याक्षिपतः पोल्लाकस्य रसवैमुख्यमेव मुख्यलक्षणमिति भाति ।विनयवाग्भिर्ग्रन्थं समापयन् पोल्लाकः स्रगाभासपरिपूर्त्यै कण्टकमालामध्ये नम्रताकुसुमग्रथनोत्सुको लक्ष्यत इति लक्षयन् स्वविमर्शमन्यादृशं समाप्तिमापयति शतावधानी गणेशः । विपक्षप्रतिक्षेपं गणेशस्येत्थं संक्षेपेण विनिवेद्य विरमाम इति शम्।। कण्णन्॥

  

  

