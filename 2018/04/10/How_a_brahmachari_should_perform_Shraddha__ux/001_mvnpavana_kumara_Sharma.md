+++
title = "001 mvnpavana kumara Sharma"

+++
[[mvnpavana kumara Sharma	2018-04-11, 12:29:37 [Source](https://groups.google.com/g/bvparishat/c/uxIhoRro3WE)]]



           नमो विद्वद्भ्यः। धर्मशास्त्रे साधारणतया अग्निर्द्विधा उपदिष्टः। औपासनाग्निराद्यः। लौकिको2ग्निरपरः। **कर्म स्मार्तं विवाहाग्नौ कुर्वीत प्रत्यहं गृही** ( या.स्मृति. श्लो.197) इति याज्ञवल्क्यवचनात् गृहस्थः औपासनाग्नावेव श्राद्धाङ्गत्वेन क्रियमाणम् अग्नौकरणहोमादिकं कुर्यात्।ब्रह्मचारी लौकिकाग्नौ श्राद्धहोमादिकं कुर्यादिति शास्त्रे प्रतिपादितम्। वैद्यनाथीये- पृ. 684-

**कुर्यादौपासने श्राद्धं मातापित्रोर्यथाविधि।**

**     अन्येषां लौकिके तद्वत् ब्रह्मचार्यप्यनग्निकः।।** इति।

उपरितनवचने गृहस्थः पित्रोश्श्राद्धाङ्गत्वेन क्रियमाणं होममौपासनाग्नौ कर्तव्यमिति, सपिण्डानां श्राद्धहोमं तु लौकिकाग्नौ कर्तव्यमिति, ब्रह्मचारी लौकिकाग्नौ कर्तव्यमिति प्रतिपादितम्। तत्र गृहस्थस्य अन्यो2पि प्रकारः शास्त्रे प्रतिपादितः-

**पितुर्मातुश्च भार्यायाः ज्येष्ठभ्रातृपितृव्ययोः।**

**      औपासनाग्नौ कुर्वीत कुर्यादन्यत्र लौकिके।।** इति।

अस्यायमर्थः। गृहस्थः मातापित्रोः, ज्येष्ठभार्यायाः, ज्येष्ठभ्रातुः, पितृव्यस्य, मातामहस्य, मातामह्याश्च श्राद्धं कुर्वन् अग्नौकरणहोममौपासनाग्नौ कुर्यात्। अन्येषां मातुलादीनां श्राद्धिकं होमं तु लौकिकाग्नौ कुर्यादिति।

अत्रेदं ज्ञायते। औपासनवतः गृहस्थस्यापि सपिण्डसम्बद्धं श्राद्धहोमम् औपासनाग्नौ कर्तुं नास्त्यधिकारः। ये उपरितनवचनेन प्रतिपादिताः तेभ्यः एव औपासनाग्नौ कर्तुमधिकारः। अन्येषां तु लौकिकाग्नावेव कुर्यात्।

ब्रह्मचारिणस्तु मातापितृमातामहसम्बद्धं श्राद्धं कर्तुमेवाधिकारः शास्त्रे प्रतिपादितः। अतः तेषां लौकिकाग्नावेव कुर्यात्। यद्यप्युक्तम् -

**वटुश्चेत् समिदग्नौ वा कुर्यात्पित्रोः सपिण्डनम्** इति तत्तु शिष्टाचारे न दृश्यते। अयं विधिः आपस्तम्बीयैः नानुसरणीय इति कैश्चिदुच्यते। अनग्निमताम् आपस्तम्बिनां लौगिकाग्निरेव सूत्रव्याख्याने प्रतिपादितः। अतः ब्रह्मचारी लौकिकाग्नौ मातापितृश्राद्धसम्बद्धमग्नौकरणहोमं कुर्यादिति ज्ञायते।

  

