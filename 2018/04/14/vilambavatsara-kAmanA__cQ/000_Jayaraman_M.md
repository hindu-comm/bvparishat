+++
title = "000 Jayaraman M"

+++
[[Jayaraman M	2018-04-14, 13:40:02 [Source](https://groups.google.com/g/bvparishat/c/cQ6Ecrhiu-o)]]



**नमस्समेषाम्  
  
**

**विलम्बवत्सर-कामना:**  

विलम्बवत्सरेऽधुना विलम्बमानकुक्षिको  
विनायको विनाशयेदुपद्रवांस्तथामयान्।  
विलम्बितायुषो वयं तदूतिभी रमामहे  
विधिप्रणीतजीवने परस्परं प्रियान्विताः॥१॥  
  
त्वरा न मेऽस्तु जीवने विलम्बवत्सरेऽमुनि  
जराविहीनभावतो धनञ्च संविदं भजे।  
गृहीतमूर्धजो यथा यमेन, धर्मतत्परः  
तथा भवन् प्रतिक्षणं यशोऽविलम्बतोऽश्नुयाम्॥२॥  
  
त्वरा विवेकहीनता, तया क्रिया तु साहसी  
निरर्थिका भवेन्नृणां महापदापतेदपि ।  
विलम्बनं विवेचने, ततः क्रिया हितावहा  
विलम्बनामवत्सरे तदीदृगस्तु जीवनम्॥३॥  
  
शनैर्हि वश्यतामियात् करी हरिश्च हिंस्रको  
हतो भवेत् त्वरेत यो नरो निरर्थकश्रमः।  
तथा विलम्बवत्सरे शनैरहं क्रियापरः  
मनोमृगस्य निग्रहे यतो भवेच्छमो मम॥४॥  
  
विलम्बनं गुणो भवेत् विचिन्तनाय तद्यदि  
जडत्वभावनान्वितं विडम्बनं तु तद्ध्रुवम् ।  
अतो विहाय तामसं वयं भजेम सात्त्विकम्  
विलम्बभावमादरात् विलम्बवत्सरे शुभे॥५॥  
  
इति विलम्बनामसंवत्सर उत्तरायणे वसन्तर्तौ चैत्रमासे कृष्णपक्षचतुर्दश्यां श्रीमद्वसन्तामहादेवसूनुना जयरामेण रचितं विलम्बवत्सरकामनाभिधं श्लोकपञ्चकं सम्पूर्णम्॥  

  

English translation of the verses can be read here - <http://alarka-bhasitam.blogspot.in/2018/04/wishes-for-vilamba-year.html>  

  
जयरामः  
  

<http://alarka-bhasitam.blogspot.in/>  
<https://independent.academia.edu/jayaramanMahadevan>  

<http://yoga-literary-research.blogspot.in/2015/10/the-books.html>  
  

