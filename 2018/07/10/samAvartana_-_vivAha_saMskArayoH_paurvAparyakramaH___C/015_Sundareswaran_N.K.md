+++
title = "015 Sundareswaran N.K"

+++
[[Sundareswaran N.K	2018-08-28, 23:42:15 [Source](https://groups.google.com/g/bvparishat/c/_Cmbjz1efCQ)]]



वेदव्रतानि धर्मसूत्रकारैः तथा गृह्यसूत्रकारैश्च अनुशिष्टानि।

गौतमो धर्मसूत्रकारः चत्वारिंशत्संस्कारेषु वेदव्रतानि निर्दिशति। इमानि सूत्राणि - **गर्भाधानपुंसवनसीमन्तोन्नयनजातकर्मनामकरणान्नप्राशनचौळोपनयनम्। चत्वारि वेदव्रतानि। स्नानं सहधर्मचारिणीसंयोगः। ..... इत्येते चत्वारिंशत्संस्काराः (गौतमधर्मसूत्राणि - 1.8.14-22)।**चत्वारि वेदव्रतानि इतीदं सूत्रं विवृण्वानो हरदत्तो वदति - **एतानि प्रतिवेदं प्रतिशाखं च गृह्येषूक्तानि** इति।

बौधायनगृह्यसूत्रेषु वेदव्रतानि एवं निर्दिष्टानि - **अथेमानि ब्राह्मणानि सांवत्सरिकैर्व्रतैरध्येयानि भवन्ति होतारश्शुक्रियाण्युपनिषदो गोदानं सम्मितमिति (बौ. गृ. सू. 3.2.4)**। अनन्तरैश्च सूत्रैः एतेषामनुष्ठानप्रकारश्च निर्दिष्टः।

पारस्करगृह्येषु एवं निर्दिष्टानि वेदव्रतानि - **ततोस्याग्नेयं प्रथमं वेदव्रतमादिशेद् ब्राह्मणक्षत्रियविशां पञ्च सांवत्सरिकाणि वेदव्रतानि भवन्त्याग्नेयं शुक्रियमौपनिषदं शौलभङ्गोदानमिति च पञ्च सांवत्सरिकाणि वेदव्रतानि चरित्वा** ... (पारस्करगृह्यसात्राणि 2.7)

मानवगृह्यसूत्रेषु दीक्षाशब्देन (अपि) वेदव्रतानि अभिधीयन्ते। तत्र हि चातुर्हौत्रिकी आग्निकी आश्वमेधिकी इति तिस्रः दीक्षाः, तथा त्रैविद्यकं प्रवर्ग्यञ्चेति व्रतद्वितयञ्च विधानप्रकारसहितं विहितम् - **अथ दीक्षा चातुर्हौत्रिकी संवत्सरम्।.... अथ दीक्षाग्निकी द्वादशरात्रम् .... अथ दीक्षाश्वमेधिकी द्वादशरात्रम् ..... रहस्यमध्येष्यमाणः प्रवर्ग्यम् ..... त्रैविद्यकमुपनयनेन व्याख्यातम्।** (प्रथमपुरुषे त्रयोविंशः खण्डः) इति।

गोभिलगृह्यसूत्रेषु **गोदानिकव्रातिकादित्यव्रतौपनिषदज्यैष्ठसामिकाः संवत्सराः**(तृतीयप्रपाठके प्रथमकण्डिकायाम्अष्टाविंशं सूत्रम्) इति नामनिर्देशपूर्वकं विस्तरेण वेदव्रतानां विधिर्दर्शितः (द्वितीयकण्डिकायाः आरम्भे)।

एवमेव शाङ्खायन- काठकादिषु गृह्यसूत्रेष्वपि वेदव्रतानि विधानप्रकारवर्णनसहितं विहितानि दृश्यन्ते। तानि तेषु तेषु ग्रन्थेषु द्रष्टव्यानि।



N. K. Sundareswaran,

Professor & Head, Department of Sanskrit,

University of Calicut,

Kerala - 673635

INDIA

<https://universityofcalicut.academia.edu/SundareswaranNK>  

