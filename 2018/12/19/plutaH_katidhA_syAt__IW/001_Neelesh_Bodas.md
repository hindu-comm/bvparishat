+++
title = "001 Neelesh Bodas"

+++
[[Neelesh Bodas	2018-12-20, 20:40:42 [Source](https://groups.google.com/g/bvparishat/c/IWWeMxexbNc)]]





विपश्चिद्भिरनुत्तरितमेनं प्रश्नं समाधातुं कश्चन वैयाकरणपाशोऽहङ्किञ्चिद्यते ।  

  

1\. प्लुतो नाम "स्वर"स्य त्रिमात्रिकोच्चारणम् । "ह्रस्व" इति स्वरस्यैकमात्रिकोच्चारणम्, "दीर्घ" इति च द्विमात्रिकम् । अतश्च प्लुतस्य ह्रस्वादयो भेदा न सन्ति, न च ह्रस्वस्य त्रिमात्रिकोच्चारणं प्लुत उच्यते ।

2\. "प्लुत" शब्देन उच्चारणपद्धतिर्निर्दिश्यते, न हि लेखनपद्धति । अतः 3 लिख्येत उत 2 उत 3000 इति नैव व्याकरणविषयः ।

2\. देवदत्त3 इति लिख्यते चेदपि "देवदत्ताऽऽऽऽ" इत्येव वक्तव्यम्, "देवदत्ता3" इति लिख्यते चेदपि तदेव वक्तव्यम् । "देवदत्त3" इत्यत्र "मूलरूपेण ह्रस्वस्य (एकमात्रिकस्य) त्रिमात्रोच्चारणं कृत्वा प्लुत उच्चार्यः" इति लेखननिर्देशः । "देवदत्ता3" इत्यत्र च "मूलरूपेण दीर्घस्य (द्विमात्रिकस्य) त्रिमात्रोच्चारणं कृत्वा प्लुत उच्चार्यः" इति लेखननिर्देशः । केवलमुच्चारणेन तु अयं भेदो नैव प्रतीयते, यतः उभयोरुरच्चारणं समानमेव ।

3\. तैत्तिरीये "अहमन्नादो3" इत्येव लिखितं दृष्टपूर्वं मया । तत्र संस्करणेषु केषुचतिद्यद्यपि "2" लिख्यते तथापि उच्चारणे प्लुत एव श्रूयते । पुनश्च लेखनविषयोऽयम्, नैवोच्चारणविषयः । ओ3म् इत्यत्रापि तादृगेव ।

4\. गच्छती3, देवदत्ता3 आदिषु स्थलेषु गच्छति3, देवदत्त3 इत्येव किमर्थं न लिख्यते इति तु लिपिज्ञा एव ब्रूयुः । "गच्छति3" इति लिख्यते चेदपि तादृशमेवोच्चारणम् स्यादिति निश्चयेन । लिपिस्त्वर्वाचीना, न च वेदा अस्याल्लिँपौ लिखिताः ।

  

सादरम्

नीलेशः

  

  
  



>   
>   
> नतोस्मि \_/\\\_  
> ऋषिः।।  
>   

> --  
> You received this message because you are subscribed to the Google > Groups "भारतीयविद्वत्परिषत्" group.  
> To unsubscribe from this group and stop receiving emails from it, send > an email to [bvparishat+...@googlegroups.com]().  
> To post to this group, send email to [bvpar...@googlegroups.com]().  
> For more options, visit <https://groups.google.com/d/optout>.  

