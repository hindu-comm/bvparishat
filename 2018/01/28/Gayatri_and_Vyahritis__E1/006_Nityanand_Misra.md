+++
title = "006 Nityanand Misra"

+++
[[Nityanand Misra	2018-01-28, 19:37:49 [Source](https://groups.google.com/g/bvparishat/c/E1RlCMc-yNE)]]



  
  
On Sunday, 28 January 2018 01:12:41 UTC+5:30, Niranjan Ni wrote:

> 
> > Dear List members: >
> 
> >   
> > 
> > 
> >   
> > 
> > 
> > 1\. Can you please explain the exoteric and esoteric significance of > the vyahritis wrt the Gayatri mantra? >
> 
> > 
> >   
> > 
> > 

  

व्याहृति  
  
व्याहृति शब्द का अर्थ है “उक्ति” या “कथन”। “व्याह्रियते इति व्याहृतिः”। व्याहृति = वि + आ + √हृ + क्तिन्। “जो बोली जाए” वह व्याहृति है, अर्थात् “उक्ति” या “कथन”। यह सामान्य शाब्दिक अर्थ है। जैसा महाकवि कालिदास ‘कुमारसंभव’ में कहते हैं—  
  
अनन्यभाजं पतिमाप्नुहीति सा तथ्यमेवाभिहिता भवेन।  
न हीश्वरव्याहृतयः कदाचित्पुष्णन्ति लोके विपरीतमर्थम्॥ ३.६३ ॥  
  
“भव (शिव) ने उनसे (पार्वती से) सत्य ही कहा, ‘तुम एकनारीव्रत पति प्राप्त करो’। निश्चित ही, ईश्वरों (महात्माओं) की व्याहृतियाँ (उक्तियाँ या वचन) संसार में विपरीत अर्थ का पोषण नहीं करती हैं।”  
  
कालिदास का भाव यह है कि महात्माओं के वचन संसार में मिथ्या सिद्ध नहीं होते हैं।  
  
लेकिन व्याहृति का एक विशेष शाब्दिक अर्थ भी है। ‘आहृति’ शब्द में भी “जो बोली जाए” यह अर्थ संभव है, क्योंकि आ + √हृ धातु का भी बोलना अर्थ है। 'भागवत पुराण के अष्टम स्कन्ध में तामस नामक मन्वन्तर में भगवान् के अवतार का वर्णन करते हुए शुकदेव परीक्षित् से कहते हैं “भगवान् ... हरिरित्याहृतः” (“हरि कहे/बोले जाने वाले भगवान्”)। टीका में श्रीधरस्वामी कहते हैं कि ‘आहृतः व्याहृतः’। अतः यदि ‘आहृति’ शब्दका भी “जो बोली जाए” यह अर्थ है तो ‘व्याहृति’ = वि + आहृति में वि उपसर्ग का “विशेष” अर्थ लेना उपयुक्त है। “विशिष्टा आहृतिः इति व्याहृतिः”। “जो विशेष आहृति है” या “जो विशेष रूप से बोली जाए” वह व्याहृति है।  
  
मन्त्र शास्त्र में ‘भूः’, ‘भुवः’, ‘स्वः’, ‘महः’, ‘जनः’, ‘तपः’, ‘सत्यम्’ ये सात व्याहृतियाँ कही गयी हैं। इनमें ‘भूः’, ‘भुवः’, ‘स्वः’ ये तीन महाव्याहृतियाँ हैं। ये विशेष उक्तियाँ मन्त्रों के प्रारम्भ में विशेष रूप से बोली जाती हैं अतः इन्हें व्याहृतियाँ या महाव्याहृतियाँ कहा जाता है।  
  
और भी कारण है कि ये विशेष उक्तियाँ ‘व्याहृति’ कहलाती हैं। बृहद् योगी याज्ञवल्क्य स्मृति में कहा गया है—  
  
चतुर्दशविधं सर्गं दृष्ट्ववेदं व्याहृतं स्वयम्।  
सप्त लोका भविष्यन्ति तस्मात् व्याहृतयः स्मृताः॥ ३.७ ॥  
भूर्भुवःस्वस्तथा पूर्वं स्वयमेव स्वयम्भुवा।  
व्याहृता ज्ञानदेहेन तेन व्याहृतयः स्मृताः॥ ३.९ ॥  
  
“\[सात लोकों में\] चौदह प्रकार की सृष्टि देखकर यह (व्याहृति-सप्तक) स्वयं व्याहृत (=प्रकाशित) हुआ। \[और\] सात लोक \[आगे\] भी होंगे \[यह व्याहृत अर्थात् प्रकाशित हुआ\] इस कारण से ये व्याहृतियाँ कहलाती हैं। और प्रारम्भ में भूः, भुवः, और स्वः को स्वयं ब्रह्मा ने अपने ज्ञान रूपी शरीर से पहले कहा था (व्याहृत किया था), इस कारण से ये व्याहृतियाँ कहलाती हैं।”  
  
तीन महाव्याहृतियाँ (भूः, भुवः, और स्वः) ब्रह्माण्ड के तीन लोकों अर्थात् पृथिवी, अन्तरिक्ष, और स्वर्ग का प्रतीक हैं। ये मनुष्य के स्थूल शरीर का भी प्रतीक हैं, भूः शरीर के निचला भाग की, भुवः मध्य भाग की, और स्वः ऊपरी भाग की प्रतीक हैं। मनुस्मृति में कहा है कि तीन महाव्याहृतियाँ तीन वेदों का सार हैं। मनु महाराज कहते हैं “प्रजापतिः वेदत्रयान्निरदुहद्भूर्भुवःस्वरितीति च” (२.७६) अर्थात् प्रजापति ने तीन वेदों से भूः, भुवः, और स्वः को दुहा (ऋग्वेद से भूः, यजुर्वेद से भुवः, और सामवेद से स्वः)। अतः तीन महाव्याहृतियाँ तीन वेदों की प्रतीक हैं। वेद परब्रह्म के ज्ञान का साधन हैं। वेद आध्यात्मिक प्रतीक भी हैं। शुक्लयजुर्वेद में एक सुन्दर मन्त्र है “ऋचं वाचं प्रपद्ये मनो यजुः प्रपद्ये साम प्राणं प्रपद्ये” (३६.१)। इसके अनुसार ऋग्वेद वाणी है, यजुर्वेद मन है, और सामवेद प्राण हैं। इस प्रकार भूः वाणी है, भुवः मन है, और स्वः प्राण है। तैत्तिरीय उपनिषद् की शिक्षावल्ली के अनुसार हृदय के भीतर जो पुरुष (भगवान्) हैं वे अग्नि में भूः के रूप में, वायु में भुवः के रूप में, सूर्य में स्वः के रूप में, और ब्रह्म में चतुर्थ व्याहृति महः के रूप में प्रतिष्ठित हैं। एतावता भूः, भुवः, और स्वः बाह्य जगत् में अग्नि, वायु, और सूर्य हैं और आन्तरिक जगत् में ब्रह्म की तीन प्रतिष्ठान हैं। अनेक लोगों में एक भ्रान्ति है कि तीन महाव्याहृतियाँ वैदिक गायत्री मन्त्र में जोड़ी गयी हैं। सत्य तो यह है कि गायत्री मन्त्र महाव्याहृतियों सहित शुक्लयजुर्वेद की वाजसनेयी माध्यन्दिन संहिता में प्राप्त है (मन्त्र ३६.३)।  
  
इसी प्रकार सात व्याहृतियाँ सात लोकों की, शरीर के सात भागों की, और सात चक्रों की प्रतीक हैं। बाह्य जगत् में सात लोक हैं—भूर्लोक, भुवर्लोक, स्वर्लोक, महर्लोक, जनलोक, तपोलोक, और सत्यलोक; आन्तरिक जगत् में ते सात चक्र हैं—मूलाधार, स्वाधिष्ठान, मणिपूरक, अनाहत, विशुद्धि, आज्ञा और सहस्रार।  

  

