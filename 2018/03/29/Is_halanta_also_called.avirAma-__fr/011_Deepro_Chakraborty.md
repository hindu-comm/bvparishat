+++
title = "011 Deepro Chakraborty"

+++
[[Deepro Chakraborty	2018-03-30, 10:30:17 [Source](https://groups.google.com/g/bvparishat/c/frZLJGqevfk)]]



अभ्यङ्कर-महोदय!

  

भृशमनुगृहीतोऽस्मि भवतः प्रत्युत्तरेण \| कदा भारतवर्षे आर्यभाषाणां लेखनमारभतेति ममापि महती जिज्ञासा \| धातुपाठस्तु न पाणिनिना प्रणीत इति प्रायः श्रूयते \| धातुपाठे केचन धातव उत्तरकाले योजिता भवितुमर्हन्ति \| ऋक्संहितायामपि लेखनसम्बद्धं किमपि नास्ति \| महाभारतस्य रचनमपि कदाऽभूदिति निश्चितं प्रमाणं नास्ति \| प्रायः विद्वांसो मन्यन्ते व्यासगणपतिकथा उत्तरकालीना प्रक्षिप्ता \| रामायणमपि कदा लिखितमिति साक्षात् प्रमाणं नास्ति \| एवं महान् संशयः\| मौर्यशिलालेखेभ्यः प्राक् किमपि लेखनकलाया विद्यमानतायाः साक्षात् प्रमाणमस्ति चेद् वरम् \|

  

विनीतो

दीप्रः



